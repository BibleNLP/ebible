Dagudagunai God sapama ba dobu i wosei si tupuwa.
Kona maranai kega awaika kesana dobu ai i mamana. Dobu wai, niguniguna ba kwebuna ba baidibara boga i sowo potai. Ba God Kanumina boga i wakuwaku tawani.
Ba God i wona, “Yasegana ina mana.” Ba i ruyasegana.
Ba yasegana i kinani wai i nuwagaire ba God yasegana ba baidibara i buburanisi.
God yasegana i yorei kao ba baidibara i yorei pom. I pom ba mara i tom wai kao dagudaguna.
Kona murinai God i wona, “Parata okowa kaidamonai ba okowa babai basusi yai ina mana.”
Ba God okowa kaidamonai ba okowa babai i buburanisi. Ba basusi yai parata i terei ba nanakasike i tupuwa.
Ba parata i terei wai i yorei sapama. I pom ba mara i tom wai kao bairuwaina.
Ba i wona, “Okowa sapama gaburinai gawara kesanai sini kesanisi, ba gawara gasarina ina rerematara.” Ba nanakasike i tupuwa.
God gawara gasarina i yorei tano ba okowa si kesanisi wai i yorei nisa. Ba God i kinani wai i nuwagaire.
Ba God i wona, “Tano ai sinamona ba keyama sina rutiti. Sinamona ba kam ere pesisi ba keyama uwasi ere topesi pesisi nunusi yai dobu ai sina gae.” Ba nanakasike i tupuwa.
Damanina, tano ai sinamona ba keyama si rutiti, sinamona ba keyama ere pesisi, ba keyama uwasi ere topesi pesisi nunusi yai, dobu ai si rutiti si gae ba God i kinani wai i gaire.
I pom ba mara i tom wai kao bitonuina.
Ba yebo God i wona, “Yasegana sapamai sina mana kata kao ba pom sini buburanisi, ba mara kaikaposi, ba bodu ba kwamra, ba kao ba bodu ini matakirisi.
Ba yasegana sapamai dobu sina ruyaseganei.” Ba nanakasike i tupuwa.
God yasegana kaikaposi ruwamo i wosisi. Yasegana maragasina wai kao ba kaowai e rauyasegana, ba yasegana kega maragasina wai nawaravi, ba pomai e rauyasegana. Ba gwamegwame yabata i wosisi.
God yasegana sapamai i terisi kata sita ruyasegana ku dobu.
Kao ba pom siti badisi ba yasegana ba baidibara siti buburanisi. Ba God i kinani wai i gaire.
Ba i pom ba mara i tom wai, kona kao bai bataina.
Ba God i wona, “Aba payapaya yawayawasisi sina pesara okowa sini bonuwisi, ba manu sina robo sapama sini bonuwei.”
Kata God enaga kasi aba payapayaya kaikaposi damana, ba sawara yawayawasisi ba bobokwayosi ereonowasi, pesisi nunusi yai i wose. Ba okowa si bonuwei ba manu ereonowasi roborobosi pesisi nunusi yai i wose ba God i kinani wai i nuwagaire.
God i gairenisi ba i wona, “Koi tuwa pesara dobu koi bonuwei.”
I pom ba mara i tom wai, kona kao nima masiyana.
Ba God i wona, “Aba payapaya yawayawasisi dobu sini bonuwei ba meyaga aba payapayaya manamisi, ba garagara aba payapayayisi ba tano ai te botete wai ereonowasi pesisi nunusi yai.” Ba nanakasike i tupuwa.
Ba God garagara aba payapayaya pesisi nunusi yai i tupuvisi. Ba aba payapayaya manamisi ba tano ai te botete wai ereonowasi, pesisi nunusi yai i tupuvisi, ba i kinani wai i nuwagaire.
Damania ba God i wona, “Pipiya gubati ai tana wosei, kota rutainita. Kata enaga siyauwa, manu, ba aba payapayaya manamisi, ba garagara, aba payapayayisi, ba tano ai te botete wai, ereonowasi yabata sini badisi.”
Damanina ba God pipiya kona rutainina i wosei. Kona gubanai i wosei, Sebare ba wasike i wosisi.
God i gairenisi ba i wonisi, “Koi tuwa pesara dobu koni bonuwei ba koni taraparanei. Siyauwa nisai, ba manu kaidamo ai, ba aba payapaya ereonowasi tano ai te botete wai koni badisi ba kona pota kabitamnisi.”
Ba God i wona, “Keyama uwauwasi ereonowasi, ba keyama uwasi ere pesisi ereonowasi, niko dobu ai a bereberimi wai kami kam.
Ba aba payapayaya ereonowasi dobu ai te mamana wai, ba manu ereonowasi kaidamonai ba aba payapayaya dobu ai yawayawasisi te mamana wai kasi kam, sinamona matamatagisi a berisi.” Ba nanakasike i tupuwa.
God awaika ereonowana i tupuvisi ba i kinani wai i gaire saki. I pom, ba mara i tom wai, kona kao nima masiyana ba kesana.
Damanina ba God sapama ba dobu kamonai awaika ereonowana bubausi yai i wose roboisi.
God ana saibira i wosewosei wai i wose roboi. Ba kao nima masiyana ba ruwamo kamonai i yakam.
Ba kao kana bi nima masiyana ba ruwamo God i gaireni ba, kona wai kao kaobaisiyena basuna kona maranai ana saibira ereonowana i kakabi ba i yakam.
Nikona wai Bada God mekabage sapama ba dobu i wosisi wai, rurutuwina. Kona maranai Bada dobu ba sapama i wosei, wai keyama ba sinamona,
kega si rutiti. Basuna Bada God kusana kega i porai ku dobu. Ba kega kotoi i mamana ba tano ita bagibagiyei.
Ba okowa dobu ai si rubusira si gae ba tano tepana ereonowana i piyapiyai.
Ba Bada God sebare tano momokarinai i wosei, ba yasibe yawayawasina niu niponinai i baini, ba sebare i pipiya.
Ba Bada God Eden ku maramatana mena masawa i terei, ba sebare i wosei wai namai i terei.
Ba Bada God keyama bibisaka ereonowasi i wosisi tano ai si rutiti si gae, keyamisi uwasi wai, mata kirokirorosi ba gairesi. Ba yawasa keyamina ba kuira gairena ba goyona keyamina wai masawa basunai si bimsiri.
Ba okowa Eden kamonai i kasibau masawa binubanubaina kairavina, saba namai i ruragei wai kawana asi bata.
Okowa kawana kesana wai Pishon, Havila kupurina i verabauni, gold e mamana wai kupurina.
Ba kona kupurina kana gold wai i gaire saki ba bane puguna maragasina bedilin ba akima kaimasavina onyx wai yebo namai.
Ba okowa bairuwaina kana waba wai Gihon. Cush kupurina i verabauni.
Okowa bitonuina wai Tigris, ba i vera barabara ku maramatana mena ku Asshur. Ba okowa kawana kana bi bata wai, Euphrates.
Ba Bada God sebare i yauni ba Eden masawina kamonai i terei, bagibagina ba potaina kairavina.
Ba Bada God sebare i kaotunetunei i wona, “Nikosi keyama masawa kamonai kuna kam kwatakwatama,
Saba kuira gairena ba goyona keyamina uwana wata, kega kuna kani. Kuna kani wai, kuna rabobo.”
Ba Bada God i wona, “Kega i gaire ba, sebare ikesina ina mana, kana bibaita ana wosei kata, ina rupotai.”
Ba Bada God tano ai aba payapaya ereonowasi ba manu ereonowasi i wosisi wai i botuvisi Adam kurina, ba kesakesasike kasi waba ita bineisi. Ba aba payapayaya ereonowasi meo waba i berebereisi wai, damanina, nanakasike kasi waba.
Ba sebare aba payapayaya ereonowasi kasi waba i bine, aba payapayaya manamisi, manu kaidamonai ba garagara aba payapayayisi yabata. Saba Adam wai kega kana bibaita kabitam i panani.
Damanina Bada God sebare i wosei i kenouwapa i dauwa i rabobo ba i dudauwa maranai, gabagabanai sirikena i botaveyei, ba biyo ai gawarina i gudu potai.
Ba Bada God sebare sirikenai wasike i wosei ba i botuwei sebare kurina.
Damanina ba sebare i wona, “Niko sirike wai yauku mom sirikeku, ba biyo wai yauku mom biyoku, ana yorei wasike basuna kona sebare karinai i botu.”
Kona kairavina sebare tamana ba sinana ini sumarisi, ba kaowana yabata sini kapuisi ba sini biyo kesana.
Sebare kaowana yabata ere nimanimasi si mamana, saba kega si sinimaya.
Aba payapayaya ereonowasi Bada God i wosisi wai mota wata ana kuira i rakata saki. Ba wasike i wonei, “Bisuwona kata God i wona keyama ereonowasi masawa kamonai uwasi kega kona kam?”
Ba wasike mota i kaobeyei i wona, “Eee! Keyama uwasi masawa kamonai kana kam,
saba God i wona kata, keyama masawa basunai damana e mamana wai uwana kega kana kani kona kana borubai. Kana kani ba kana borubai wai, kana rabobo.”
Saba mota wasike i wonei, “Kega kona rabobo.
God i kuiri kata kona kani wai, matami sina tamotatara God rutainina gairena ba goyona kona kuiri.”
Wasike keyama uwana i kitai wai gairena, ba mata kirokirorona kanina gairena, ba nuwasuya ba kuira yaunina kairavina i waina sakiyei, wai mutusi i yauna i kam ba yebo kaowana mutusi i berei i kam.
Ba asi ruwamo matasi si tamotatara, ba si kuira meyisi kata kosi ere nimanimasi wai koveya rurausi, si bobikapukapu ba kasi birupapara si wose.
Rabisi nubanai, sebare kaowana yabata, Bada God masawa kamonai i yewoyewo wai kae gugurina si nonori wai nagarina keyama kamosi yai si koba.
Ba Bada God sebare i yore i wona, “Kom memena?”
Ba i kaobeyei, “Masawa kamonai a nonorim ba a nagara wai a koba kairavina yauku ere nimanimaku.”
Ba Bada God i wona, “Kotoi i wonim kata kom ere nimanimam? Memena keyama uwana a kaotunetuneim kega kuta kani wai, yakae ku kani?”
Saba sebare i wona, “Wasike ku beriku wai, kona keyama uwana i beriku a kani.”
Damanina Bada God wasike i toirubai i wona, “Awaika kairavina nikona ku wosei?” Ba wasike i wona, “Mota i kwarumiku wai a kani.”
Damanina Bada God mota i wonei, “Niko wose ku wosei wai kom a kaonawaim. Aba payapayaya manamisi ereonowasi kamosi yai, ba garagara aba payapayayisi ereonowasi kamosi yai! Kom siyami ai kuna botete ba momokara kuna kani am yawasa ereonowana kamonai.
Ba kom ba wasike basumi ai abiya ana terei, ba kom natum ba kona natuna; Ba kom gayamim ini utu gudai ba kom am pesi kae ketuna ina yowa.”
Ba wasike kurina i wona, “Am bituwa maranai am sini yara ana wosei ina rakata saki; ba sini yara kamonai kuni tuwa. Ba am waina saki kaowam, saba kona ini badim.”
Ba Adam kurina i wona, “Kaowam ku bosisirei ba keyama uwana a kaotunetuneim kega kuta kani, wai ku kani kona; Kairavina tano a kaonawai; siniyarai kuna saibira ba kuna kam am yawasa ereonowana kamonai.
Sinamona birugoragorasi tano ai sina rutiti kairavim ba kwapu kamsi kuna kam.
Ba poyapoyami ai kuna kam kam yepo kuna veramaga ku tano. Kairavina kom tano momokarinai ku botu ba yebo kuna veramaga ku momokara.”
Adam kaowana kana waba i yorei Eve, basuna kona wai pipiya ereonowasi sinasi.
Bada God Adam ba kaowana yabata kasi gara aba payapayaya kwapirisi yai i wose ba i kotisi.
Ba Bada God i wona, “Karaku sebare wai kota rutainita, gairena ba goyona i kuiri. Tani gesei, kata kega yarona ina kotoi ba yawasa keyamina uwana ina yauni ina kani, ba ina ma damana.”
Damanina Bada God Eden masawinai i pora taveyisi kata tano ai i wosisi wai sita bagibagi yei.
Sebare i porai i kasibau murinai, Eden masawina ku maramatana mena aneaneya kasi waba Cherubim i terisi. Ba seri rugweyagweyaurina i terei i bokadakadari ku naona ba ku murina mena yawasa keyamina ketana i msi potai.
Adam kaowana Eve yabata si dauwa, ba i manawa ba i tuwa wai Cain. Ba i wona, “Bada ana bibaitai ba sebare yai tuwei.”
Muri yai teina Abel i tuwei. Abel wai sheep i potapotaisi, ba Cain wai baobao bitana.
Ba mara kesana, Cain i bokasira i botu Bada kurina ita suwara.
Saba Abel ana sheep mutusi natunatusi iyarokosi ba budobudosi i botuvisi Bada kurina. Ba Bada Abel ana suwara i kinani wai, i nuwagaire.
Saba Cain ana suwara wai, Bada i sinikikiyei. Cain i yagisi saki wai naona i sugoyo popokasu kasuna wata i gegae.
Damanina ba Bada Cain kurina i wona, “Awaika kairavina ke biyagisi, ba awaika kairavina naom i goyo?
Wose kuta wose kabitamni wai, ati nuwagaire, saba wose kega ku wose kabitamni wai, piragagoyo e potapotaim, ana waina ina kasibi goyonim saba, kom kuna getawani kega wai ina yaunim.”
Damanina Cain teina Abel i wonei, “Tana nae ku kwapu.” Ba namai kwapu kamonai teina Abel i kasibunui.
Bada Cain i toirubai, “Teim Abel memena?” Ba i kaobeyei, “Kega a kuiri, kata yauku kana aba potapota?”
Ba Bada i wona, “Awaika kairavina niko wose ku wosei? Teim tarana wai tano ai e tutou kuriku saroba kairavina.
Karaku, a kaonawaim teim ku kasibunui ba tarana ku tano i sororo kairavina niko tano ini sinikikiyim.
Maranai tano ai kuna bagibagi wai kega kuna mariya. Bagunai wata kuna sini nubanuba saba, niko dobu ai kuni ketaketa ba kuna bubuwa neubuwa.”
Cain Bada i wonei, “Au saroba i rakata saki damina au yauna kabai.
Karaku niko kupurai ke bipora taveyiku ba kuna ma kupusiku ba niko dobu ai, ana bubuwa neubuwa kega ani yakam, ba kotoi wata ina pananiku wai ina kasibunuiku.”
Saba Bada kurina i wona, “Kega rubana; kotoi wata ina kasibunuim wai, kona ana saroba kega kom rutainim, kona ana saroba wai ina rakata saki, ana rakaraka asi 7 sina rabobo.” Ba Bada Cain i kao papari kata kotoi wata ita panani wai kega ita kasibunui.
Damanina Cain Bada i kasibau taveyei ba i nae ku Nod. Eden ku maramatana mena ba namai i mana.
Cain kaowana yabata si dauwa wai i manawa ba natusi Enoch i tupuwa. Kona maranai Cain meyaga kaikapona i bowabowai ba, meyagina kana waba i yorei Enoch natuna yabata si warigeya.
Enoch natuna wai Irad, ba Irad natuna wai Mehujael, ba Mehujael natuna wai Methushael, ba Methushael natuna wai Lamech.
Lamech bibaine ruwamo i rabaisi. Kesana kana waba Adah ba kesana wai Zillah.
Adah i tuwa wai Jabal ba kona guguba bowaina ba manina i dagui ba yebo aba payapaya potaisi i dagui.
Ba teina kana waba Jubal ba kona sawara gita rutainina kana waba harp biyakwarina, ba biwepururu i dagui.
Zillah yebo natuna sebare Tubal-Cain ba kona wai kirama i wosewose Ba Tubal-Cain nobuna wai Naamah.
Lamech kaokaowana ruwamo i wonisi i wona, “Adah ba Zillah koi tainabaenega kuriku; Lamech kaokaowana au sisiya ko nonori. Sebare kesana i purupurukaniku kairavina a kasibunui ba sebare yarakina i raviku wai a kasibunui.
Kotoi wata Cain ina kasibunui wai sarobina mara 7 rubana ina yauni. Ba kotoi yauku ina kasibunuiku wai, sarobina mara 77 rubana ina yauni.”
Adam kaowana yabata si dauwa mena, ba i tuwa wai sebare. Eve kana waba i yorei Seth. Ba i wona, “God natuku kesana yebo i beriku, Abel wasana i kausani kairavina Cain i kasibunui.”
Seth yebo natuna sebare i tupuwa ba kana waba i yorei Enosh. Kona maranai pipiya si dagui Bada kana wabai si bopepeta.
Nikona kona Adam ana rakaraka muri yai si tupuwa si botu wai asi rurutuwa God pipiya i tupuvisi wai, i wosisi kona rutainina.
I wosisi wai sebare ba wasike ba i gairenisi ba i yorisi pipiya.
Adam i mana bodu 130 ba natuna sebare i tupuwa, kinanina bage tamana, ba kana waba i yorei Seth.
Seth i tupuwa murinai Adam i mana bodu 800 rubana ba natunatuna mutusi sebasebare ba bibaine si tupuwa.
Ba Adam i mana kana bodu 930 ba i rabobo.
Seth kana bodu 105 ba natuna Enosh i tupuwa.
Enosh i tupuwa murinai, Seth i mana bodu 807 ba natunatuna sebasebare ba bibaine mutusi si tupuwa.
Seth kana bodu 912 ba i rabobo.
Enosh kana bodu 90 ba Kenan i tuwei.
Ba Kenan i tupuwa murinai, Enosh i mana bodu 815 rubana ba natunatuna mutusi sebasebare ba bibaine si tupuwa.
Enosh kana bodu 905 ba i rabobo.
Kenan kana bodu 70 ba Mahalalel i tupuwa.
Mahalalel i tupuwa murinai, Kenan i mana bodu 840 ba natunatuna sebasebare ba bibaine mutusi si tupuwa.



















Maranai pipiya dobu ai asi koroto i rakarakata ba natunatusi bibaine si tuvisi,
kanukanuma bibaine kepakepamarisi si kita kirorovisi wai asi wainai wata si rabaisi.
Damanina Bada i wona, “Kanumiku kega pipiya yabata sini gegae damana. Kona wai biyo, kona kairavina kana bodu 120 niko dobu ai ina mana.”
Kona maranai ba muri yai, Nephilim dobu ai si mamana. Kosi wai kanukanuma natunatusi, pipiya natunatusi bibaine si rabaisi wai si tupuwa. Kosi wai, pipiya kaikaposi maragasisi ba warasi i tetete.
Bada pipiya i kinanisi kata, asi wose goyogosi dobu ai i rakata saki, ba asi nota wai goyogoyosi wata mara ku ereonowana.
Bada i yapoya saki ba nuwanuwana i yara, kata awaika kairavina pipiya niko dobu ai i terisi.
Kona kairavina i wona, “Pipiya tupasi niko dobu ai ana pupuna taveyisi. Aba payapayaya ba sawara tano ai te botete, ba manu kaidamonai te roborobo wai ereonowasi yabata. Kega a binuwagaire kata a wosisi.”
Saba Bada Noah i kesina i kinani wai, i nuwagaire saburere.
Nikona wai Noah ana rurutuwa. Kona maranai pipiya kamosi yai wai Noah i kesina wata pipiya gaire sakina ba ana wose totorisi ba God mata kamonai i mamana.
Noah natunatuna sebasebare asi tonu Shem, Ham ba Japheth.
God dobu i kinani kata i goyo saburere ba kawakasekase i rakata saki.
God niko dobu ana goyona i kita bikuikuiri, kairavina pipiya ereonowasi asi wose si goyo saburere.
Kona kairavina God Noah kurina i wona, “Pipiya ereonowasi niko dobu ai ana kasipupuna taveyisi, kairavina dobu ai kawaksekase i bonuwa, wai kosi ba sawara ereonowana dobu ai ana kasi pupuna roboisi.
Kona kairavina au waina nikona kuna wosei. Keyama gaigairesi yai waka kaikapona ke bowai ba kamonai ke papa yarayaragi ba kamona ba kupuna tar dumadumanai ke pasi potapotai.
Nikasike wakana ke bowai, Wakana kana veoroma wai 140 meter rubana, ba ana nabanaba wai 23 meter rubana, ba ina gae 13 meter rubana.
Ba wakana kana wadakupuna kairavina gawara 44 cm rubana, wadakupuna ba wakana kupuna basusi yai ke boterei. Matam keta nebanebanai ke terei ba batara tonu ke wosisi, gaburinai, basunai ba tepanai.
Kutukutuba ani porai ku dobu ba pipiya ereonowasi ba sawara yawayawasisi ereonowasi ana kasibigoyonisi, ba awaika tupana dobu ai sina rabobo.
Saba au bidamanina maragasina kurim a tereterei, ba kom, kaowam ba natunatum ere kaokaowasi ku waka kona riu.
Aba payapayaya ereonowasi ere kaokaowasi yabata kuna botuvisi ku waka kata yawayawasisi sina mana.
Manu, ereonowasi pesisi nunusi yai sebare ba wasike kuna yaunisi, ba aba payapayaya ereonowasi yebo nanakasike ba tano ai te botete wai yebo nanakasike kuna yaunisi sina botu ku waka, kata yawayawasisi sina mana.
Ba yebo kam bubausi yai ereonowasi ki gaeni kata komi ba kosi kairavimi.”
Noah awaika ereonowana mekabage God i wonei wai i wose roboi.
Damanina ba Bada Noah kurina i wona, “Kom ba am rakaraka yabata ereonowami ku waka ko riu, kairavina pipiya ereonowasi kamosi yai kom ikesim wata am wose gaigairesi ba totorisi.
Aba payapayaya gaigairesi ereonowasi God matanai pesi kesana kamonai sebasebare asi 7 ere kaokaowasi ke yauna. Ba aba payapayaya ereonowasi kega gaigairesi God matanai, wai pesi kesasike kamosiyai sebare ere kaowana ke yauna.
Ba manu ereonowasi pesi kesana kamonai sebasebare asi 7 ba bibaine 7 ke yaunisi kata yawayawasisi sina mana, ba kega asi pesi ina momosa.
Kao 7 murinai kusana ani porai ku dobu, ba kao 40 ba pom 40 ina kusana bonei, ba awaika ereonowasi yawayawasisi niko dobuai a wose wai ana pupuna taveyisi.”
Ba Bada Noah i kaotunetunei wai tupana i wosei.
Noah kana bodu 600 ba kutukutuba dobu i kamkutubi.
Ba Noah ere kaowana, ba natunatuna sebasebare ere kaokaowasi, kutukutuba nagarina wai si geru ku waka.
God matanai manu ba aba payapayaya gaigairesi, ba kega gaigairesi, ba tano ai te botete wai ere kaokaowasi.
Sebasebare ba bibaine si botu Noah kurina ba ku waka si geru, mekabage God Noah i kaotunetunei wai nanakasike.
Kao 7 murinai kutukutuba dobu i kamkutubi.
Noah kana bodu 600 ba nawaravi bairuwaina, ba kao 17 kamonai tano sinenai damana okowa si rubusibusira si gae, ba kusana matam ketana sapamai i tamotatara.
Ba dobu ai i kusana yepo kao 40 ba pom 40.
Kona kaonai, Noah i gerugeru ku waka wai natunatuna Shem, Ham ba Japheth ere kaokaowasi yabata si geru.
Kosi yabata kamosiyai wai aba payapayaya ereonowasi, garagarai te mamana wai ba manamisi pesisi nunusi yai ba aba payapayaya ereonowasi, tano ai te botete wai pesisi nunusi yai ba manu pesisi nunusiyai, awaika ereonowana ere mapemapesi.
Ba aba payapayaya yawayawasisi sebasebare ba bibaine ereonowasi si botu Noah kurina ba si geru ku waka.
Ba aba payapayaya pesisi nunusiyai sebasebare ba bibaine si geru, mekabage God Noah i kaotunetunei wai nanakasike. Ba Bada matam keta i gudui.
Kutukutuba kao 40 i nebonei ba okowa i gae wai tano kamkutubi wai waka i rukaruwei.
Okowa i rakata saki ba dobu i kamkutubi wai waka i rukarukaruwei.
Ba okowa i gae saki i ragu ba koya kaikaposi ereonowasi sapama gaburinai i gae i kamkutubisi.
Okowa i gae yepo koya i sowo, ba i gae 20 meter rubana ba yoginaikei yebo i gae.
Sawara yawayawasisi ereonowasi dobu ai si rabobo, manu, ba garagara aba payapayaya ba aba payapayaya manamisi ba tano ai te botete wai, ba pipiya ereonowasi yabata.
Awaika ereonowasi yawayawasisi tepai si mamana wai, si rabobo.
Awaika yawayawasisi dobu ai ereonowasi i pupuna taveyisi, pipiya ba aba payapayaya, tanoai te botete wai ba manu kaidamonai te roborobo wai dobuai i pupuna taveyisi. Noah ba iyabosi waka kamonai kosi wata si mana.
Kutukutuba dobu i kamkutubi ba okowa nanakasike i mana kao 150 rubana.
God Noah ba aba payapaya ereonowasi waka kamonai kega i nota wapeisi sibe i porai ku dobu ba okowa i rutaina.
Tano kamonai busibusira ba sapamai kutukutuba matam ketasi si pota, ba kusana i boterei.
Ba dobu ai okowa nuwato ai i rautaina yepo kao 150 murinai okowa i mama taveyei.
Nawaravi 7, ba kao kana bi 17 kamonai, waka Ararat koyanai i garu geyei.
Okowa i rutaina yepo nawaravi kana bi 10 dagudagunai koya tepasi si rupaira.
Kao 40 murinai Noah waka kana masare i wosei wai i botaveyei.
Ba agaoga i pora kasibauwei saba, kega i veramaga, neubuwa i nenae ba i botubotu yepo, okowa dobu ai i mama taveyei.
Muri yai bunebune i porai, okowa ita kitai i mama taveyei, kona kega.
Saba bunebune gawara kega kesana memei i panani ba ita toga kairavina okowa dobu i bonuwei, wai dama i robo i veramaga ku waka ba Noah yarona i bokotoi ba bunebune i yauni.
Noah i potapota yebo kao 7 ba bunebune i pora meyei.
Rabisi pompomai bunebune olive senana wauna kawanai i kuta tawani, ba i veramaga Noah kurina. Ba Noah i kuiri kata okowa i mama taveyei.
I potapota kao 7 murinai ba bunebune i pora meyei saba, kega i veramaga mena.
Maranai Noah kana bodu i bi 601 nawaravi dagudagunai okowa i kakaba ba Noah waka kana sowo i botaveyei ba i kinana wai i wona, ageee okowa tano ai matapa tano i gasari.
Nawaravi bairuwaina kaona kana bi 27 kamonai dobu isu gasara taveyei.
Ba God Noah kurina i wona,
“Kom kaowam ba natunatum sebasebare ere kaokaowasi yabata, waka ko kasibau taveyei.
Ba sawara yawayawasisi ereonowasi yabata ko mamana wai, ke tere kasibauvisi. Manu ba aba payapaya, ba awaika ereonowasi tano ai te botete wai, kata sini tuwa, ba dobu sini bonuwei.”
Damanina Noah ba natunatuna sebasebare ba kaowana ba natunatuna kaokaowasi yabata waka si sumarei ba si kasibau ku matara.
Dobu aba payapayaya ereonowasi ba tanoai te botete wai, ba manu ereonowasi pesisi nunusi yai waka kamonai si rukasibau.
Damanina ba Noah raunabonabo Bada kairavina i bowai, ba aba payapayaya ba manu God matanai gaigairesi mutusi i yauna ba raunabonabo tepanai suwara kapukapunina i puyobunuwa God kurina.
Ba Bada puyobunuwa sirina puguna i yaoni wai, i nuwagaire ba nuwasinenai i wona, “Kega meyana pipiya asi wose yai ba dobu ana kaonawai. Bagunai wata si goyo meo kana pata, yogiyogisi yai ba i botu karaku nina, ba asi nota sina goyo ba asi wose sina goyo. Saba kega meyana, yawasa ana kasibigoyona meyei.
Dobu e mamana wai bao ba bokasira, nuba ba borabora, bodu ba kwamra, pom ba kao kega meyana sina kakaba.”
Damanina ba God Noah natunatuna yabata i gairenisi ba i wonisi, “Kona uwa ba koni tuwa pesara ba dobu koni bonuwei.
Aba payapayaya ba manu, ba sawara tano ai te botete wai, ba siyauwa enagai ereonowasi ku yaromi a terisi ba sina nagarimi. Ba komi koni badisi.
Awaika ereonowana yawayawasisi ba bokwayo kwayosi wai kami kam, kesanina yebo keyama ba sinamona matamatagisi. Karaku sawara tupana a bereberimi.
Saba siyauwa ere tarana kega kona kani, yawasa wai tara kamonai e mamana.
Kotoi wata pipiya ina kasibunui wai sarobina ina yauni ba mekosi aba payapayaya pipiya sina kasibunui wai, kosi yebo sina rabobo. Kotoi wata maturana ina kasibunuwa matagi wai yebo kona ina rabobo.
Kotoi wata pipiya ina kasibunui wai kona yabata sina kasibunui kairavina pipiya wai God i wosei kona rutainina.
Ba komi wai, koi tuwa pesara ba dobu koni bonuwei.”
God Noah natunatuna yabata i wonisi,
“Karaku nina, au bidamanina maragasina a tereterei, komi ba ami rakaraka muri yai te botubotu wai kurisi.
Ba yebo sawara yawayawasisi dobuai, manu ba aba payapaya manamisi ba garagara aba payapayayisi ereonowasi wakai ko kasibau wai yabata.
Au bidamanina maragasina mama damanina kurimi a tereterei. Kata kega kutukutuba yawasa ereonowana ina kasibigoyoni meyei, ba yebo kega kutukutuba dobu ina kasibigoyoni meyei.”
Ba God i wona, “Niko au bidamanina maragasina ana matakira mama damanina a tereterei, komi, ba pipiya ereonowasi muri yai te botubotu wai kurisi ba yebo aba payapayaya yawayawasisi ereonowasi yabata kurisi.
Yauku au diridiri gubai a terei. Kona wai au bidamanina maragasina matakirina, komi ba dobu ereonowana kurisi.
Maranai guba dobu ina sowoi wai diridiri ina rukasibau,
wai au bidamanina maragasina ana nosi, komi kurimi, ba pipiya ba aba payapayaya ereonowasi kurisi kata kega meyana kutukutuba ina kasibigoyonimi.
Maranai diridiri guba kamonai ina rukasibau ana kinani wai God ana bidamanina maragasina mama damanina ana nosi, pipiya ba aba payapayaya ereonowasi dobu ai kurisi.”
Nikona wai, God bidamanina maragasina matakirina dobu ai yawasa ereonowasi kurisi.
Noah natunatuna sebasebare wakai si kasibau wai kasi waba Shem, Ham ba Japheth (Ham natuna wai Canaan).
Ba Noah natunatuna nikosi sebasebare yai, ba pipiya i kasimosarisi dobu tupana si yauni.
Noah bao i dagui ba sawara kana waba grape baona i terei.
Ba okowa padapadana kana waba wine, grape yai si wosei ba Noah i toma neganega ba ere nimanimana ana yove kara kamonai i dudauwa.
Canaan tamana Ham, tamana Noah ere nimanimana i kinani wai i kasibau tuwatuwana i wonisi.
Saba Shem, ba Japheth gara si yauni ba ku kabarasi si terei, ba si muri titaina si riu ku yove kara kamonai tamasi ere nimanimana i dudauwa wai si sowoi ba kega si kinani.
Noah i sikwana ba i kuiri kata natuna murimurina mekabage kurina i saivira.
Wai damanina i wona, “Canaan a kaonawaim, kuni moyaka damana ba kom, tuwatuwam asi saibisaibirina.
Shem ana Bada God tana bokabakabari saba, Canaan wai Shem ana saibisaibirina.
Yebo God Japheth ana kupura ina tubotaini ina rakata; ba yebo Shem ana yove kara kamonai ina mana, ba Canaan wai, Japheth ana saibisaibirina.”
Kutukutuba murinai Noah dobu ai i mana bodu 350 rubana.
Noah kana bodu 950 ba i rabobo.
Nikona Noah natunatuna sebasebare Shem, Ham, ba Japheth kutukutuba murinai natunatusi sebasebare si tuvisi wai asi rurutuwa.
Japheth natunatuna sebasebare wai Gomer, Magog, Madai, Javan, Tubal, Meshech ba Tiras.
Gomer natunatuna sebasebare wai, Ashkenaz, Riphath, ba Togarmah.
Ba Javan natunatuna sebasebare wai Elishah, Tarshish, Kittim ba Rodanim.
Ba kosi si tuwa pesara wai neyara ba tore biyisi i tere naveyisi, dam nununai ba asi gamowai asi gamowai.
Ham natunatuna sebasebare wai Cush, Egypt, Libya ba Canaan.
Cush natunatuna sebasebare wai Seba, Havila, Sabtah, Raamah ba Sabteca. Ba Raamah natunatuna sebasebare wai Sheba ba Dedan.
Nimrod tamana wai Cush. Ba Nimrod i rakata wai maragata goyona ba abiabiyina dobu ai.
Ba kona wai yebaga bitana Bada matanai, kona kairavina te wonawona kona yebayebagina Nimrod rutainina.
Dagudagunai nikosi meyaga wai, ana bikaiwabona kamonai Babylon, Erech, Akkad ba Calneh, Shina kupurinai.
Kona kupurinai i tauya wai i nae ku Assyria ba namai, Nineveh, Rehoboth Ir, ba Calah i bowaisi.
Ba meyaga kaikapona Resen wai, Nineveh ba Calah basunai i bowai.
Lud biyisi, Anam biyisi, ba Naphtu biyisi kosi tamasi wai Mizraim.
Philistia biyisi wai namai Pathru, Caslu ba Caphtor biyisi, kosi gwabisi yai si botu.
Canaan natunanatuna wai, Sidon, kona iyarokona ba Hitti biyisi gwabisi yai si botu.
Ba Jebusi biyisi, Amori biyisi, Girgashi biyisi,
ba Hivi biyisi, Arki biyisi, ba Sini biyisi,
ba Arvadi biyisi, Zemari biyisi, ba Hamathi biyisi. Ba muri yai Canaan biyisi i kasimosarisi,
wai Canaan ana parata wai Sidon i dagui ba i nae ku Gera, ba ku Gaza ba ku Sodom ba Gomorrah ba Admah ba Zebolim ba i nae ku Lasha parasina.
Ham natunatuna sebasebare asi dam ba asi gamo nununai ba asi meyaga ba kupura i tere naveyisi.
Shem yebo sebasebare i tuvisi, Shem tuwana yarokona wai, Japheth. Pipiya Shem murinai si tupuwa si botu wai Eba natunatuna sebasebare.
Kosi wai Elam, Asshur, Apasad, Lud, ba Aram.
Ba Aram natunatuna sebasebare wai, Uz, Hul, Gether ba Meshech.
Ba Shelah tamana wai, Apasad ba Eba tamana wai Shelah.
Eba sebasebare ruwamo i tuvisi, kesana kana waba Peleg basuna kona ana marai, pipiya ereonowasi asi gamoai asi gamoai i kasimosarisi wai dobu ai i tere naveyisi i nae. Ba tuwateina kana waba wai, Joktan.
Joktan i tuwa wai natunatuna sebasebare wata Almodad, Sheleph, Hazarmaveth, Jerah,
Hadoram, Uzal, Diklah,
Obal, Abimael, Sheba,
Ophir, Havila, ba Jobab ereonowasi Joktan natunatuna.
Ba asi kupura Meshai maramatanai i dagui ba i nae ku Sephar koyakoyanai.
Nikona wai, Shem ana rakaraka muri yai si tupuwa, asi dam, asi gamo, ba asi kupura nununai te mamana.
Ba kosi wai Noah ana rakaraka ba ana dam, i gakira i botu asi gamo ba kupura kesanina. Ba kosi kamosi yai pipiya si botu wai dobu tomtompipina si bonuwei. Kata kona wai kutukutuba murinai.
Ba kona maranai dobu tompipinina kamonai pipiya asi gamo ba pepesi wai kesana.
Ba si bowagawaga ku maramatana mena wai Babylon kupurinai kwapu si panani ba nai si kwanatu.
Damanina turaturasi koi si kaoboneyana, si wona, “Ko botu brick tana wose ba keyamai tana kapuna kabitam.” Brick wai akima wasana ba tar wai kana bobotawana.
Damanina ba si wona, “Ko botu, kairavita meyaga kaikapona ba tower tana bowai, kata ina gae ku sapama. Kata waba ina wosei ina rakata kairavina, ba niko dobu ai kega tani buburanita.”
Saba Bada i gakira i botu meyagina kaikapona ba nao tower si bowabowai wai kinanina kairavina.
Ba Bada i wona, “Nikosi dam wai gamo kesanai te bisisiya wai nikona si dagui. Maranai awaika wosena sina waini wai kega kotoi ina guduisi.
Ko botu tana gakira asi gamo tana rubotabitabiri, kata kamosiyai sina bubuwa ba kega sina kuiri awaika te bisisiyei.”
Nanakasike Bada, i kasibuburanisi dobu tompipinina si bonuvi ba meyaga kaikapona si bowabowai wai si boterei.
Kona kairavina meyagina kaikapona si yorei Babylon, basuna Bada namai asi gamo i rubotabitabiri ba i bubuvisi. Ba nikasike Bada i kasibuburanisi dobu tompipinina si bonuvi.























Ba Bada Abram kurina i wona, “Am kupura, am dam ba tamam ana rakaraka ki sumarisi ba ke nae kupura kesana ani beyim wai nakai.
Yauku am dam ana wosei ina rakata saki, ba ani gairenim ba kam waba ana wosei ina rakata saki, ba kom kamomiyai ba pipiya mutusi ani gairenisi.
Ba iyabosi wata sini gairenim wai ani gairenisi, saba iyabosi wata sina kaonawaim wai ana kaonawaisi. Ba kom kamomi yai pipiya ereonowasi dobu ai ani gairenisi.”
Damanina ba Abram i tauya Bada i wonei wai nanakasike ba Lot yabata si nae. Abram wai kana bodu 75 rubana ba Haran i kasibau taveyei.
Abram kaowana Sarai ba abuna Lot i urabaisi, ba yebo asi mariya ereonowana si yauna ba, asi saibisaibirisi yabata si tauya si nae ku Canaan si verakasibau.
Abram Canaan kamonai wata i nae ku Shechem ba keyama kaikapona Moreh yai i bimsiri wai namai iru basekwa. Kona maranai wai Canaan biyisi kona kupurinai si mamana.
Ba Bada i rerematara Abram kurina ba i wona, “Niko kupura am rakaraka ana berisi.” Damanina ba raunabonabo Bada kairavina i bowai basuna namai, kurina i rerematara.

















Ba Lot, Abram yabata si bowagawaga neubuwa wai yebo i mariya saki ere ana sheep ba cow ba ana yove kara si pesara saki.
Saba tano wai kega rubana kata Abram ba Lot sita ma yabata basuna asi aba payapayaya ba asi sawara wai si pesara saki.
Ba Abram ana aba payapaya kasi aba potapota ba Lot ana aba payapaya kasi aba potapotasi basusi yai wai bikawapata i tupuwa. Kona maranai Canaan biyisi ba Perizzi biyisi wai yebo tanonai si mamana.
Damanina Abram, Lot kurina i wona, “Kom wai abuku ba kota wai rakaraka ba kega bai kaogegeyana basuti yai ina mana, kona ata aba payapaya kasi aba potapota kamosi yai ina tupuwa.
Tano i rakata saki naomi yai, nina tani buburana, am waina meo tano wai ke binei. Abisiri yai kuna nae ku geduta wai yauku ana nae ku kasuta ba kuna nae ku kasuta wai yauku ana nae ku geduta.”
Lot i gagawa Jordan kupurina kasigaoworina oko okowina i kinani, kinanina nanakasike bage Bada ana masawa, kona Egypt tanona, rutainina ba e nenae ku Zoar mena. Nikona wai muri yai Bada Sodom ba Gomorrah ita kasibigoyonisi.
Ba Lot Jordan kupurina kasigaoworina ereonowana i kesina kairavina i binei, ba asi ruwamo si buburana kata Lot i nae ku maramatana mena.
Abram Canaan kupurinai i mana. Ba Lot i nae Sodom gwabinai, Jordan kupurina kasigaoworina meyagisi kaikaposi, kamosi yai i kwanatu.
Saba Sodom biyisi wai si kawakasekase saki ba Bada kurina asi piragagoyo i rakata saki.
Ba Lot i nae murinai Bada, Abram kurina i wona, “Memei ke bimsisi wai ke gagawa ku yabarata, ku yawara, ku maramatana mena ba ku enaga sipuna.
Niko kupura ereonowana ke kinakinani wai, kom ba am rakaraka ana bere damanimi.
Ba am rakaraka ana wosei sina pesara, bage tano momokarina rutainina, kega rubana sina baiyavisi.
Ke nae kupurina ana veoroma ba ana nabanaba kuna utu nanagi kairavina kupurina ereonowana a bereberimi.”
Damanina Abram ana gwedagweda i kukuwana ku Hebron, keyama kaikaposi Mamre gwabinai ba namai i kwanatu, ba Bada ana raunabonabo i kemai.










Nikosi taupauma asi bata Sodom ba Gomorrah asi sawara ba kasi kam ereonowana si yauna ba si nae.
Abram abuna Lot wai Sodom kamonai i mamana kata kona yabata si patumi ba ana sawara ereonowana si veruwana.
Saba sebare kesana i vera sonaga wai, i botu Abram kona Hebrew biyina i mamatarei. Abram wai Mamre keyamisi parisi yai i mamana. Niko Amori biyina wai Eskol ba Aner tuwateisi. Ba kosi wai Abram yabata bidamanina maragasina siwosei kata abiya kamonai sini baita bibirana.
Maranai Abram i nonori kata abuna Lot si patumi wai, ana meyagai abiabiyisi ereonowana asi 318 i bobunagisi wai, i yorisi si botu ba nakosi taupauma asi bata, si vera nunurisi yepo ku Dan.
Namai ana abiabiyisi i keyauwarisi wai pomai si kokonisi, si ravisi ba si kwabikwabinisi yepo ku Hobah, Damascus ku yabaratina mena.
Ba Abram sawara ereonowasi i yauna mena, ba abuna Lot ana sawara ba bibaine ereonowasi ba pipiya mutusi yabata i urabaisi si veramaga.

Damanina ba Melkizedek kona Salem taupaumina ba yebo God Kaidamo Sakina ana priest, bread ba wine i botuwana Abram kurina.
Ba Abram i gaireni, ba i wona, “God Kaidamo Sakina, sapama ba dobu i wosei wai ini gairenim.
Ba God Kaidamo Sakina bibigairenina kam abiya ku nimam i terisi wai ku getawanisi!” Ba Abram sawara ereonowasi si yauna mena wai 10 kamosi yai kesana Taupauma Melkizedek i berei.




Nikona murinai Bada wonana abakinakinana kamonai i botu ba Abram kurina i wona, “Kega kuna nagara Abram, yauku wai am beyana. Ba am maisa kaikapo sakina ana berim.”
Saba Abram i kaobeyei i wona, “Au Bada Maragata Sakim, awaika kuna beriku ba yauku kega ere natuku, ba Eliezer Damascus biyina au mariya tupana ini karinai.”
Ba Abram i wona, “Yauku kega natunatuku ku beriku, wai au saibisaibirina kesana au buderi ba au sawara ina yauna.”
Damanina ba God kurina i wona, “Kega, am saibisaibirina kega wasam ina yauni, saba natum damana wasam ina yauni.”
Ba Bada i urabai i kasibauwei ku matara ba i wona, “Ke gagawa ku kaidamo ba gwamegwame ke baiyawa rubai. Natunatum muri yai sina tupuwa wai, sina pesara bage nikosi gwamegwame rutainisi.”
Ba Abram Bada i geruwei wai, Bada i damaninei kata Abram wai, kona pipiya totorina ba gaire sakina ana bitumagana kairavina.





Maranai kao i gaigakira wai Abram i kenouwapa i dauwa rabobo ba baidibara aba naganagarina i sowo potai.
Kata Bada kurina i wona, “Am rakaraka muri yai te botubotu wai, kupura tumanai sina bogoyoisi ba sini kamyosukusuku, ba sina bosaibira bodu 400 rubana.
Saba kona kupurinai sina bosaibira wai, ana kasibigoyoni ba am rakaraka sini bisumarei wai, asi mariya kaikapona sina yauni.
Ba kom wai, kuna morapa saki, ba nuwanuba kamonai kuna rabobo ba sina doguim.
Ba am rakaraka kimta 4 murinai wai, sina veramaga mena niko ku kupura. Kairavina Amori biyisi asi piraga goyo kega i rakata saki ba ana kasibigoyonisi.”





Abram kaowana, Sarai, wai kaipokina ba ana aba saibisaibirina Egypt wasike kana waba Hagar.
Kata Sarai, Abram kurina i wona, “Bada i kaipokiku wai kega a bituwa. Ba ke nae au saibisaibirina yabata kona dauwa, ba memena bage kona ini tuwa wai yauku au rakaraka ana bowai.” Ba Abram, awaika Sarai i wonei wai i bosisiri,
ba Sarai kaowana Abram ana saibisaibirina Hagar i berei i kaowanei. Niko wose i tupuwa maranai Abram Canaan kupurinai i mana bodu 10 si kakaba.











Kata Hagar Abram natuna sebare i tuwei ba Abram kana waba i yorei Ishmael, kairavina natuna sebare i tuwei.

Abram kana bodu 99 maranai Bada i rerematara kurina ba i wona, “Yauku God Maragata Sakina. Ere bi patutum ke bosaibiriku, ba am wose ereonowasi totorisi ba gairesi kamosi yai ke mana.
Au bidamanina maragasina ana terei, kom ba yauku basuti yai, ba am rakaraka ina rakata saki.”
Ba Abram naonai ibo pepeta i gakira ku tano ba, God kurina i wona,
“Au bidamanina maragasina nina kom a bereberimi kata, kom dam dobu tompipininai ereonowasi tamasi.
Kam waba Abram wai i kakaba, karaku kom kam waba wai Abraham, basuna kom a wosim dam ereonowasi tamasi.
Ana wosim kuni tuwa pesara ba am rakaraka ina rakata saburere kata kom kamomi yai tautaupauma sina botu.
Ba au bidamanina maragasina a terei kom ba am rakaraka muri yai te botubotu wai kurisi. Niko bai damanina maragasina mama damanina. Yauku am God, ba yebo am rakaraka muri yai te botubotu wai kosi asi God.
Ba niko kupura Canaan karaku ko mamanei wai kega karimi yai, saba tupana kom ba am rakaraka muri yai te botubotu wai a bereberimi. Kata ini karisiyai ba ina madamana, ba yauku wai kona asi God.”
Ba Abraham kurina i wona, “Kom au bidamanina maragasina ke bokikisi, kom ba am rakaraka kimtina murimi yai te botubotu wai kosi yabata.
Nikona wai au bidamanina maragasina kurimi kata kom ba am rakaraka murimi yai te botubotu wai kona bokikisi. Sebasebare ereonowasi kamomiyai sinisi sina bona.
Komi sinimi sina bona, au bidamanina maragasina matakirina, kom ba yauku basutiyai.
Kata kimta muri yai te botubotu wai sebasebare ereonowasi kamomi yai te tuputupuwa kao 8 murinai wai sinisi sina bonai ba yebo sebasebare ereonowasi kamomi yai te bobagibagi wai, ba memena wata si botu kona, ku gimonisi wai, ba kosi kega natunatum wai yebo yabata.
Pipiya memena am rakaraka kamonai si tupuwa wai, kona memena ku gimonisi wai kosi yabata sinisi sina bona. Ba nikona kona wosei wai tupuwimi yai au bidamanina maragasina ina ma damana.
Meo sebare wata sinina kega sina bonai wai kona kega ana pipiya kamosi yai ina mana kairavina au bidamanina maragasina i kasikotobi.”
God yebo Abraham kurina i wona, “Kaowam kega muri yai kuna yorei Sarai saba kana waba wai Sarah.”
“Ani gaireni ba natumi sebare ini tuwei ba ani gaireni wai, kata kona dam ereonowasi sinasi, ba konai tautaupauma pipiya sini badisi wai sina botu.”
Damanina Abraham naonai i peku ba nuwa sinenai nikona i nosi wai i maniba, ba i wona, “Mekabage pipiya ikei ina tupuwa, ba yauku a morapa, kau bodu 100? Ba yebo Sarah wai kana bodu 90, kata mekabage ini tuwa?”
Ba Abraham God kurina i wona, “Ishmael kuta boterei kata am bigairena gaburinai ita mana.”
Damanina God i wona, “Saba kaowam Sarah wai ini tuwa sebare, ba kana waba kuna yorei Isaac. Au bidamanina maragasina karinai ana terei kata bidamanina maragasina ina madamana ana rakaraka murinai kairavisi.
Ishmael kairavina wai a nonorim, kona yebo kega ana netaveyei, ani gaireni ba ana mariya ba ana rakaraka ani pesari. Ba kaiwabo asi 12 konai sina botu ba ana dama wai ina rakata saki.
Saba au bidamanina maragasina wai natum Isaac yabata ana wosei ina tupuwa kona niko maranai bodu e botubotu murinai wai, Sarah ini tuwei.”






Ba Bada Abraham kurina i rerematara, Mamre keyamisi kaikaposi gaburisi yai, kona ana gweda matamketa parinai kao borabora wai i makira i mamana.
I tarakata wai sebasebare asi tonu parinai si bimsiri. Ba yagiyagina wata ana gweda matamketanai i kasibau iverabeyisi, ba i pepeta i gakira ku tano.
Ba i wona, “Abisiri yai ko kinaniku gaireku wai au Bada, kega ami saibisaibirina kona vera kupukupusi.
Ba okowa yoginaikei ana botuwei kata, kaemi kona bosusuwana ba niko keyama wakunai koni yakam.
Karaku yona ko botu ami saibisaibirina kurina wai, awaika kesana ana bobunagi kona kani koni maragata. Ba meke mena ko nenae wai kata kona nae.” Kosi si kaobeyei, “I gaire saki. Awaika kui sisiyei wai, ke wosei.”
Ba Abraham yagiyagina i riu ku gweda kamona Sarah kurina. Ba i wona, “Yagiyagina am flour gairena ku terei e mamana wai, ke tabiri, ke terei ina ruruwi ba bread ke kapuni.”
Ba Abraham i nae cow yabona simamana wai, natuna budobudona kesana i bowai ba, ana saibisaibirina i berei kata yagiyagina wata ita bobunagi.
Damanina ba mona ba susu ba, cow natuna si bobunaga wai, i botuwei naosi yai i terei, ba keyama gaburinai i potapotaisi ba si kam.
Ba si toirubai, “Kaowam Sarah wai memena?” Ba i wona, “Noi, gweda kamonai.”
Damanina ba Bada i wona, “Nawaravi 9 murinai ana veramaga mena wai kaowam Sarah, ini tuwa sebare.” Ba Sarah wai gweda matam ketanai i nonora, ba kona wai murinai.
Abraham ba Sarah wai si morapa saki. Ba Sarah bituwa boduna i tupasairei wai, kega rubana iti tuwa.
Kata Sarah ikesina i nota meyei wai i maniba, i wona, “A bovedevediku ba au bada i morapa saki, kata niko nuwagairena ana wainei kona?”
Damanina ba Bada Abraham kurina i wona, “Awaika kairavina Sarah i maniba ba i wona, ‘A morapa saki ba kade ani tuwa?’
Kata Bada kurina wai awaika kesana padapadana kona? Niko maranai nawaravi 9 murinai ana veramaga mena wai Sarah ini tuwa, natuna sebare.”
Saba Sarah i nagara wai i kwaruma i wona, “Ware! Kega a maniba.” Saba Bada i wona, “Kega kuni gesaira, ku maniba.”
Maranai sebasebaresi si tauya si nenae wai ku Sodom mena si kinana i gakira, ba Abraham wai yabata si nae, kata iti utu taveyisi.
Damanina ba Bada i wona, “Mekabaga Abraham ani kosei kata awaika karaku nina ana wosei wai kega ina kurina?
Ba Abraham wai bisuwona ana dam ina rakata saki ba sini maragata saki wai, dam ereonowana dobu ai konai ba ani gairenisi.
Kona kairavina yauku a binei natunatuna ba ana rakaraka muri yai te botubotu wai ini beyisi kata Bada ana ketai sina bosisira ba keta totorinai ba gairenai sina mana, ba kona sina wosei wai, Bada Abraham awaika i kaobaiyoyobani wai kurisi ina wosei.”
Damanina Bada i wona, “Tou rasarasa i rakata saki, Sodom ba Gomorrah kamosi yai, ba asi piraga goyoi rakata saki, ba asi borasarasana i goyo saki wai i borubaiku.
Kona kairavina ana gakira ana kinani kata awaika a nonori wai bisuwona kona kega wai ana kuiri.”
Damanina ba sebasebaresi si utusaira ku Sodom si nae, saba Abraham wai Bada yabata si mana.
Abraham Bada kurina i msi ratu ba i toiruba i wona, “Pipiya gairesi ba goyosi yabata kuna kasipupunisi kona?
Kata pipiya gaire sakiyisi asi 50 meyaga kaikaponai sita mamana wai kosi mekabage? Kata kupurina kega kuni nuwanuwani ba nakosi 50 yabata kuna pupuna taveyisi kona?
A notanota kabakabai kata kega rubarubana ba pipiya gaire sakiyisi, ba goyosi wai kuni kesanisi ba kuna kasipupunisi, kom wai dobu kana bibuibuiya bitam. Ba kom dobu kana bibuibuiya bitam wai gairena kuta wosei kona?”
Ba Bada i wona, “Pipiya gairesi asi 50 Sodom kamonai ana panansi wai meyagina tupana ani nuwanuwani.”
Ba Abraham Bada kurina i wona mena, “A bibabaim au goyona ke notataveyei ba ai tepatora wai ani sisiya kurim, Bada, yauku pipiya mom ba kega au maragata ba ati sisiya.
Pipiya gairesi kega 50 ba asi 45 wata wai, meyagina tupana kuna kasipupuni kona?” Ba Bada i kaobeyei i wona, “Pipiya gairesi asi 45 wata ana panansi wai kega meyagina ana kasipupuni.”
Abraham i sisiya mena i wona, “Ba pipiya gairesi 40 wata kuna panansi wai?” Ba Bada i kaobeyei i wona, “Kega ana kasipupuni.”
Damanina Abraham Bada i babai i wona, “Kega kuni yagisi ba ani sisiya mena, Ba pipiya gairesi asi 30 wata kuna panansi wai?” Ba i kaobeya, “Asi 30 wata ana pananisi wai kega ana wosei.”
Abraham Bada i wonei, “Kega kuni yagisi ba ani sisiya mena ba pipiya gairesi asi 20 wata kuna panansi wai?” Ba i wona, “Pipiya asi 20 wata kairavisi wai kega ana kasi bigoyoni.”
Damanina Abraham i wona, “Bada, a bibabaim kega ki yagisi ba ani sisiya ko bowa ba pipiya gairesi asi 10 wata kuna pananisi wai?” Ba i kaobeya, “Pipiya 10 wata gairesi wai kega ana kasi bigoyoni.”
Bada Abraham kurina i sisiya i kakaba ba i nae. Ba Abraham i veramaga ana ku yove.
Rabisi pompomai Lot Sodom meyagina kaikapona matam ketanai i makira i mamana, ba aneya asi ruwamo si verakasibau. Maranai i kitaisi wai i bomsiri, ba iverabeyisi ba naona i maere sogasoga i gakira ku tano.
Ba i wona, “Au Babada a bibabaim, ko verai bira ami aba saibisaibirina ana ku yove, koni kae suwana ba kona dauwa, ba maram koni sukumara kona nae.” Saba si wona, “Kega, nina debadebai kana dauwa.”
Saba Lot i kaotupetupenisi wai yabata si nae ba si riu ana ku yove. Lot kam i bobunagi kairavisi ba bread kega yeast yabata i kapuni ba kasi kam i wosei ba si kam.
Karakuwata sita dauwa wai Sodom sebasebare ereonowasi yaraka ba waraete yove si subibiri.
Ba si yoreana si wona, “Nakosi sebasebare karauku pomai si botu kurim wai memena? Ke tere kaibuvisi kani yarakisi.”
Lot i kasibau kurisi ba matam keta i gudui
ba i baba kuwakuwayisi i wona, “Au dam, kega niko wose goyona kona wosei.
Ba natunatuku bibaine ruwamo nina sini tupasi. Kosi ana berim kata kurisi awaika wosena kona waini wai kona wosei, ba nikosi sebasebare wai kona kau wagawaga, ani tara pananisi.”
Saba si kaobeyei, “Ke nesaira. Ba kana kayo resoim.” Ba si wona, “Niko sebare wai ta kupura pipiyina, ba ana waina ini buibuiyita!” Ba Lot si ratu taveyei ba si sududuna matam keta sita rikai.
Saba pipiya ruwamo yove kamonai si bororona Lot si taina riuwei ba matam keta si gudui.
Ba pipiya matarai yarakisi ba waratesi matasi si sowasowa wai kega rubarubana matam keta sita panani.
Damanina sebasebaresi asi ruwamo Lot si wonei, “Am dam iyabosi wata nina, natunatum, rawarawam kona am rakaraka niko meyagai te mamana? Ke uraba kasibauwisi,
basuna niko kupura kana kasigoyoni kairavina asi goyona i rakata saki Bada matanai wai Bada i poraikai kana kasibigoyoni.”
Damanina Lot i kasibau rawarawana sebasebare i wonisi, i wona, “Yagiyagina niko kupura ko kasibau taveyei. BasunaBada niko meyaga kaikapona ina kasibigoyoni.” Saba rawarawana sebasebare si nosi bage iti binama.
Mara i tom wai aneaneya Lot si rubisasari si wona, “Yagiyagina! Kaowam ba natunatum bibaine ke uraba kasibauwisi kairavina niko meyaga kaikapona ana saroba ina yauni wai komi yabata ina kayo yaunimi.”
Saba i bimetewa saki wai aneya yarona si yauni ba kaowana yarona ba natunatuna bibaine, ba si tainisi meyaga kaikapona si kasibau taveyei ku matara kairavina kosi Bada i nuwanuwanisi.
Si uraba kasbauvisi murinai, kesana i wonisi, “Ko vera ami yawasa kairavina! Kega kona rusinimura! Konae sanagai koni yakam. Ko vera ku koya kona kayo rabobo!”






Damanina ba Bada keyama ba akima karakarasina kusana rautainina i garu kirei Sodom ba Gomorrah ku tepasi.
Pipiya ereonowana ba awaika wata si rutiti si gegae wai meyagina kaikapona tupana i karapupuna taveyei.
Saba Lot kaowana i rusinimura wai i tukeke enaenagina.






























Bada Sarah i kaobaiyoyobani wai i wosei.
Sarah i manawa God i wona wai maranai, kata Abraham i waraete ba natuna sebare i tuwei.
Abraham natuna kana waba Isaac i yorei.
Ba maranai Isaac kana bodu i bi 8, wai Abraham Isaac sinina i bonai mekabage God i wona wai nanakasike.
Abraham kana bodu 100 ba Isaac i tupuwa.


Ba pepeya i rakata ba i karamarei maranai Abraham kam kaikapona i wosei.
Kona maranai Egypt wasike natuna Ishmael Abraham karinai i tuwei wai Sarah natuna Isaac yabata si biyakwara.
Sarah i kinanisi wai Abraham kurina i wona, “Niko aba saibisaibira, natuna yabata kipora taveyisi. Niko wasike natuna kega natuku Isaac ana buderi mutuna ina yauni kona kega buderi sini yabei.”
Abraham natuna Ishmael kairavina i nuwapoya.
Saba God Abraham i wonei i wona, “Kega natum ba am aba saibisaibira Hagar kairavisi kuni nuwayapoya. Sarah mekabage wata i wonim wai ke wosei. Au kaobiyoyobana wai Isaac murina kairavisi.
Wasike patupatumina natuna sebare yebo gwabinai, dam kesana ana wosei ina tupuwa kairavina kona wai kom natum.”
Mara i tom wai Abraham i sukumara Hagar kam ba okowa i berei ba natuna yabatai pora taveyisi ba Beersheba kupura momnai si yewoyewo neubuwa.




















Nikosi murisi yai God Abraham i rurubai, ba kurina i wona, “Abraham!” Ba i kaobeyei i wona, “Awaika yauku nina a bitainabaenega.”
Damanina ba i wona, “Natum Isaac, natum nekesana kui nuwayauyauna sakiyei wai, yabata ko nae ku Moriah. Koya kesana ani beyim wai namai kuna kasibunui ba tupuwina kuna puyobunuwa am suwara kapukapunina kuriku.”
Maratom didibarinai, Abraham i bomsiri ba ana donkey i bobunagi. Ba ana saibisaibirisi asi ruwamo ba natuna i urabaisi ba puyobunuwa, suwara kapukapunina kairavina kana keyama i bobunagi rubana wai si tauya, God i wonei wai ku kupurina.
Kao bitonuina i tarakata ba rabarabai naki kupurina i kitai.
Ana saibisaibirisi kurisi i wona, “Nina donkey yabata ko mana, ba pipiyaikei ba yauku ka nanae noko mena ba kana bopepeta ba yebo kana veramaga kurimi.”
Abraham keyama gedowina i bokabari ba Isaac ku tepana i terei ba kona wai, keyama karakarasina ba yarewa i yauna.
Ba si nenae wai, Isaac tamana Abraham i wonei, “Tama keyama karakarasina ba suwara kapunina kairavina wai keyamina nina, ba aba payapaya puyobunuwa kairavina wai memena?”
Abraham Isaac i kaobeyei i wona, “God ikesina aba payapaya suwara kapunina kairavina ina berita.” Ba si yewo si gae God i wonei wai, ku koyana.
Si verakasibau wai, Abraham gwagwara i bobunagi ba raunabonabo tepanai keyama i kemai ba natuna Isaac i kausi ba tepanai i dauwei.
Ba nimana i kotoi ba yarewa i yauni ba, i bokabari Isaac ita gwari,
ba God ana aneya sapamai i parara, “Abraham! Abraham!” Ba i kaobeyei i wona, “Awaika, yauku nina.”
“Pipiyaikei kega ke kasibigoyoni. Karaku mosi a kuiri kata, kom God ke naganagarei ba ke bokuwayei, kairavina natum nekesana kega ku gegenuwei.”
Abraham i tarakata ba ram kaikairuku kamonai tonana i kirai wai, i kitai. Ba i nae i yauni ba suwara kapukapunina kairavina natuna Isaac wasana i puyobunuwa.
Ba Abraham kona kupurina i yorei, “Bada ina Berena.” Ba karaku patana pipiya niko maranai te yoreyorei, “Bada ana koya tepanai ina berena.”
Ba Bada ana aneya sapamai mara bairuwaina Abraham i yorei,
ba i wona, “Yauku ikesiku mom kau wabai a kaobiyoyobanim, kata, niko wose ku wosei ba kega natum nekesana ku gegenuwei,
wai, a bisuwonim ani gairenim ba am rakaraka ana wosei sina pesara nanakasike bage gwamegwame sapamai ba sega toreyai rutainisi. Am rakaraka kasi abiya sina getawanisi ba asi meyaga ba asi sawara sini karisi yai,
ba kom am rakaraka kamosi yai wai dam ereonowasi dobu ai ani gairenisi, kairavina ku bosisiriku.”
Damanina ba Abraham i veramaga mena ana saibisaibirisi kurisi, ba kosi yabata si nae ku Beersheba. Abraham namai Beershebai i kwanatu ba i mana.














































































































Nikona wai Isaac ana rurutuwa kona wai Abraham natuna.
Ba Isaac kana bodu 40 ba Bethuel Aram sebare Mesopotamia biyina natuna Rebecca i rabai ba kona wai Laban nobuna.
Isaac kaowana kairavina Bada kurina i rupari basuna kaipokina. Bada ana pari i nonori wai i manawa.
Ba siyanai wai wawaya ruwa ba siyana kamonai si biratu. Ba i wona, “Awaika kairavina nikona kuriku e tupupuwa?” Wai damanina i nae Bada i toirubai.
Ba Bada i wonei i wona, “Dam ruwamo wai kamomi yai; Dam ruwamo kuni tuvisi wai kega sini nuwakesana. Kesana wai maragasina ba wai kesana mesumesuna; Iyarokona wai murimurina ina bosaibisaibirei.”
Ba kana nawaravi i yauni wai i tuwa wawaya ruwa sebasebare.
I nao i tupuwa wai taratarana ba ere sini korokorona wai si yorei Esau.
Muri yai i tupuwa wai Esau kaeketunai i bokikita wai si yorei Jacob kata Isaac kana bodu 60 ba i tuvisi.
Maranai pipiyisi gunaguna si rakata wai Esau wai yebaga bitana ba dipa yewoyewona saba Jacob wai magugubina ba yove kara kamonai wata i mamana.
Isaac, Esau i nuwayauyauni basuna i yebayebaga wai i bikanisi saba Rebecca wai Jacob i nuwayuyauni.
Mara kesana Jacob i gewagewa ba Esau i yebayebaga yepo, soya i rabobo saki wai i botu.
Ba Jacob kurina i wona, “Soya a rabobo saki! Misi nao gewagewa taratarana kuta beriku ata kani!” (Kona kairavina yebo si yorei Edom).
Ba i wona, “Am bibadana ke kai beriku ba muri yai kam ana berim.”
Esau i wona, “Damanina, bibadana ke yauni ba yau soya a rabobo saki. Kota kam wata ke beriku ana kani.”
Jacob i kaobeyei i wona, “Ki suwoniku kata am bibadana tupana kuna beriku.” Damanina Isau kaobiyoyobana maragasina i wosei wai ana bibadana tupana Jacob i berei.
Damania ba Jacob bread ba gewagewa Esau i berei i kam ba i toma i kakaba wai i tauya i nae. Ba ana biyaroko bibadana i sinikikiyei wai kega i nosi.
Gomara kaikapona i tupuwa Canaan kupurina kamonai, rorowa Abraham ana marai i tupuwa rutainina wai Isaac i nae ku Gera Philistia asi taupauma Abimelech kurina.
Bada i rerematara Isaac kurina ba i wona, “Kega kuna nae ku Egypt, kupura a wonim wai namai ke mana.
Niko kupurai ke mana ba Yauku gwabimi yai ana mana ba ani gairenim. Kairavina niko kupura ereonowana kom ba am rakaraka murimi yai te botubotu wai ana berimi ba a kaobiyoyobana Abraham kurina wai ana wosei ina tupuwa.
Am rakaraka ani rakasi bage gwamegwame sapamai rutainisi, ba niko kupura ereonowana ana berisi. Ba dam ereonowana niko dobu ai kosi yai ba ani gairenisi,
kairavina Abraham i bosisira ba awaika ai beyei ba a wonei wai i kibi.”
Damanina Isaac Gera yai i mana.











































































Kata Isaac Jacob i yore, i gaireni ba i kaotunetunei i wona, “Kega Canaan wasike kuna rabai.
Yagiyagina ke nae ku Mesopotamia sinam tamana Bethuel ana ku yove. Namai sinam nobuna Laban, natunatuna bibaine kesana kuna rabai.
God Maragata Sakina ini gairenim ba kuni tuwa pesara wai dam pesarisi sini tamanim.
Ba kom ba natunatum ini gairenimi, Abraham i gaireni wai rutainina ba memei ke mamana kupurina God Abraham i berei wai kuna yauni ini karimi yai.”





Jacob, Beersheba i sumarei, ba i tauya i nae ku Haran.
Rabisi pompom ai i botu ku kupura kesana ba namai i pom wai iru basekwa, ba akima kesana namai i yauni i kenokira i kunuwanei.
Ba i bomeumeu kata wawana kaena tano ai, ba damona i gae ku sapama, ba God ana aneya tepanai si gegae ba si gaigakira.
Ba tepanai Bada i msiri ba i wona, “Yauku Bada, tamam Abraham ana God ba Isaac ana God. Ba kom ba am rakaraka, niko kupura tepanai ku kenokira wai ana berimi.
Ba rakaraka muri yai te botubotu sina pesara saki wai dobu popokauna rutaina, ba koni kasibuburanimi dobu ereonowana parata ina rakata ku enaga sipuna mena ba ku maramatana mena ba ku yabarata mena ba ku kariwabo mena. Kom ba am rakaraka, ba pipiya dobu ereonowanai ani gairenisi.
Yauku kom yabata ba memena wata kuna nae wai ana kita paparim, ba ana urabaim tana veramaga niko ku kupura. Kega ani sumarim yepo awaika a kaobiyoyobanim wai ana wosei.”
Jacob i sikwana wai i wona, “Pasinakata, Bada niko kupurai e mamana ba kega a kuiri.”
Ba i nagara ba i wona, “Ageee, a bigawara naki, aba naganagarina! Memena bage, niko God ana yove, ba sapama matam ketana.”
Mara i tom wai Jacob i sikwana, ba akima i bikunuwanei wai i totori bage tukeke, ba i boroi, ba i berena God kurina.
Ba kupurina i yorei Bethel (kona gawarina kainaonai kana waba wai Luz).
Damanina Jacob i kaobiyoyobana God kurina ba i wona, “Au bowagawagana kamonai kuna potaiku ba kuna bopapariku, ba kam kuna beriku ba kuni garaiku,
ba yawayawasiku ba gaireku ana veramaga tamaku ana ku yove wai damanina kom au God.
Ba niko akima ai totori wai God ana yove. Kona yovenai awaika ereonowana kuna beriku wai 10 kamonai, kesana ani neveramagei.”
































































































































































































































Jacob Mesopotamia kupurinai i veramaga murinai God i rerematara mena kurina ba i gaireni.
Ba God kurina i wona, “Kam waba wai Jacob, saba kega muri yai sina yorim Jacob, kam waba wai kona Israel.” Kata kana waba i binei Israel.
Ba God kurina i wona, “Yauku God Maragata Sakiku; ke uwa pesara ba uwam ina pesara ba dam ba dam pesarisi ba taupauma pesarisi kom kamomi yai sina botu.
Tano Abraham ba Isaac a berisi wai yebo kom a bereberim, ba am rakaraka muri yai te botubotu wai ana berisi.”
Damanina ba memena yabata si sisiya wai God gawarina i sumarei ba i gae.
Jacob memena God yabata si sisiya wai gawarinai, akima i totori ba i beyena wai wine i sewai ku tepana kata aba tomatoma suwarina ba yebo olive wairoronai i boroi.
Jacob gawarina i yorei Bethel. Kairavina namai God yabata si sisiya.
Jacob ana rakaraka yabata Bethel si sumarei ba si bowagawaga ku Ephrat. Ba matapa si veraverakasibau, ba Rachel bituwa siniyarana damina i yauni saba ana bituwa wai i piropiro saki.
Maranai ana siniyara i rakarakata wai bibowabowa wasikena Rachel kurina i wona, “Kega kuna nagara, sebare kesana yebo ku terei.”
Saba i matapa raobo wata, ba ana yasibe i kakaba wai natuna sebare kana waba i berei Benoni, saba tamana kana waba i yorei Benjamina
Kata Rachel i rabobo ba keta e nenae ku Ephrat wai parinai si dogui (karaku gawarina wai Bethlehem).
Rachel kana karawaga tepanai Jacob akima i totori wai karaku patana e mamana. Jacob natunatuna sebasebare wai asi 12.


Leah natunatuna wai Reuben (Jacob natuna iyarokona) ba Simeon, Levi, Judah, Issachar ba Zebulun.
Rachel natunatuna wai Joseph ba Benjamin.
Rachel kana bosaibisaibira Bilha natunatuna wai, Dan ba Naphtali.
Leah kana bosaibisaibira Zilpa natunatuna wai, Gad ba Asha. Nikosi natunatuna sebasebare wai Mesopotamia meyaginai si tupuwa.
Jacob i nae ku Mamre Hebron gwabinai tamana Isaac kurina. Abraham ba Isaac si mamana wai nakai.
Isaac kana bodu 180 rubana.
I morapa saki ba i rabobo ba natunatuna sebasebare Esau ba Jacob si dogui.











































Kata Jacob tamana Canaan tanonai memena i mamana wai, Jacob yebo namai i mana.
Ba nikona wai Jacob ba ana rakaraka asi rurutuwa. Joseph wai sebare yarakina kana bodu 17. Ba tuwatuwana, tamana kaokaowana Bilha ba Zilpa natunatusi yabata, aba payapaya si potapota, ba wose goyogoyosi si wosewose wai i nenae tamasi i bi mamatarei.
Jacob wai, Joseph i nuwayauyauna sakiyei kega bage natunatuna mutusi, kairavina kona wai i morapa ba i tuwei. Kana gara rubisarusaruna veoromina ba ere yarona i wose.
Ba tuwatuwana si kitai kata tamasi wai, Joseph i nuwayuyauni wai si bomapumapuwei ba kega si bisisiya kabitam kurina.
Mara kesana Joseph i bomeumeu ba tuwatuwana i wonisi wai si yagisi saburere ba si subi sinikikiyei.
Kurisi i wona, “Niko au bomeumeu ko nonori.
Kota waere yai kwapu kamonai wheat keyamisi ta gedogedowa, ba au wheat gedowina i msiri totorina, ba ami gedowa si subibiri ba kurina si rudune.”
Ba tuwatuwana kurina si wona, “Kom ke nosinosi kuni taupauma ba kuni badikai?” Damanina ba ana meumeu ba sisiya kairavina, yagisi i su bobunuisi ba nakata naki kurina si yagisi.



Mara kesana Joseph tuwatuwana si nae ku Shechem, tamasi ana aba payapaya namai si potapotaisi ba sita kam.
Ba Jacob, Joseph i wonei, “Au waina kuna nae ku Shechem tuwatuwam aba payapaya te potapotaisi wai kurisi.” Joseph i kaobeyei, “I gaire saki.”
Kata tamana i wona, “Ke nae tuwatuwam, aba payapaya yabata kuna kinanisi, kata kosi damanina kona kega ba kuna veramaga kuni waraberiku.” Damanina ba Hebron kawa sanaginai wata i pora taveyei i nae, ba i verakasibau ku Shechem wai,
sebare kesana Joseph waere yai i bubuwa neubuwa wai i panani ba, i toirubai, “Kom awaika ke nuwenuweni?”
Ba i kaobeyei, “Tuwatuwaku a nuwenuwenisi, kuta woniku memena asi aba payapaya te potapotaisi?”
Ba sebarena i wona, “Kosi wai a nonorisi si wona kata si nenae ku Dothan.” Kata Joseph i kibisi i nae Dothan gwabinai i pananisi.
Saba kosi rabarabai naki i botubotu si kinani, ba muri yai ita verakasibau kurisi wai, si tarapiri kata sita kasibunui.
Kosi si kaoboneyana, si wona, “Nao meumeu biyina nina, e botu wai.
Ko botu, tana kasibunui ba ku dogu tani garu kirei. Ba tana wona kata garagara aba payapayaya, bikokonina i kuta bunui ba mede ana meumeu basuna tana kitai.”
Reuben nikona i nonori wai kega i nuwagaire ba ana waina iti baisi wai i wona, “Kega tana kasibunui.
Kega tara tana bobisoroi. Ba nina kupura momnai ku dogu tani garu kirei. Ba kega kona kasibigoyoni.” Reuben nikona i sisiyei kata muri yai bibuni yai ita botu Joseph ita taina geyei ba ita urabai ita veramaga tamana kurina.
Kata Joseph i verakasibau tuwatuwana kurisi wai si botawani ba kana gara nuwarubarubana si sika taveyei,
ba si yauni ku dogu gasarina mena, si garu kirei.
Ba si makira sita kam ba si tarakata wai, Ishmael biyisi Gilead yai si botubotu wai si kinanisi. Asi camel wai spice, balm ba myrrh, si bonuvisi ba si kabara si gaigakira ku Egypt.
Damanina Judah tuwatuwana ba teiteina i wonisi, “Teita tana kasibunui ba tarana ba ata goyona tani buneyei wai awaika gairena kurita ina tupuwa.
Ko botu, Ishmael biyisi kurisi tani gimonei, ba kega goyona kurina tana wosei, kota mom ata tara.” Ba tuwateiteina si damanina.
Kata Midian bigimona biyisi si botu, wai teisi Joseph dogu ai si taina geyei, ba si gimonei wai silver asi 20 rubana si yauni, ba Ishmael biyisi si yauni si nae ku Egypt.
Maranai Reuben i veramaga ba dogu i kinani ba Joseph kega nai wai, i nuwapoya saki kana gara i taina sikeyana.
I veramaga teiteina kurisi ba i wona, “Teitaikei kega nai. Ageee! Kata awaika ana wosei?”
Joseph kana gara si yauni ba goat si kasibunui wai taranai si pakipaki.
Ba kana gara nuwarubarubana si yauni si nae tamasi kurina, ba si wona, “Ke kinani, nikona ka panani, ke kitai kata niko natum kana gara kona?”
I kita taveyei, ba i wona, “Aeee, kona mom kana gara! Natuku Joseph garagara aba payapaya bikokonina i sika bigarugarui!”
Jacob kana gara i rusika, ba kao pesarisi i keno karawaga.
Natunatuna ereonowasi sebasebare ba bibaine, si botu bimorumorubina kairavina saba kona kega ana waina siti morumorubi wai i wona, “Kega! Ana kenokeno karawaga yepo ana gakira ku dogu natuku kurina.” Damanina ba natuna kairavina i tou.































Maranai Joseph si yauni si gakira ku Egypt, wai Pharaoh ana babada kesana, ba yebo ana yove kana aba potapota kasi bada, Potipar, kona Egypt biyina, Ishmael biyisi gwabisi yai Joseph i gimoni.
Ba Bada wai Joseph gwabina wai awaika ereonowanai i wosewosei wai gairena wata, ba ana bada Egypt biyina ana yove yai i mamana.
Ba ana bada i kitapanani Bada wai Joseph gwabinai, kata awaika ereonowana i wosewosei wai birana gairena i tuputupuwa.
Potipar i nuwagaire saki Joseph kurina wai i wosei ikesina kana bosaibisaibira, ba yebo ana yove ba sawara ereonowana ku yarona i terei i potapota.
Joseph ana bagibagi i dagui maranai wai, Egypt badana ana yove kamonai, ba ana sawara ereonowana, ba ana kwapu ba ana aba payapayaya manamisi ereonowasi, kona notanai wai Bada i gaireni. Kata Potipar ana yove kamona ba ana kwapu ereonowana yebo i gaireni.
Kata Potipar ana sawara tupana Joseph i berei i badei wai, kega kesana awaika i nuwapoyei ba kam kanina wata. Ba Joseph wai komeruwanina ba kana tupuwa kinanina gairena.
Kega rabarabana murinai, ana bada kaowana Joseph i kita kirorowei ba i wonei, “Ke botu yabata tana dauwa!”
Saba i totoyana ba kurina i wona, “Ke kinani, au bada i tumaganiku wai ana sawara ereonowana, ku yaroku i terei a potapotai wai kega e binuwapoya. I teriku ana sawara tupana a bibadei.
Niko yove a bibadei wai kona rutainina ba kega kesana awaika i taraparanei ba ikesim wata, basuna kom wai kona kaowana. Ba mekabage wose goyona mom kurina ana wosei ba God matanai piragoyo ana wosei?”
Kao patepatena wasikena Joseph i kwaikwairi yabata sita dauwa saba, Joseph i totoyana wai i sisairei.
Ba kao kesana bagibagi biyisi mutusi kega nai wai, Joseph i riu ku yove bagibagi kairavina.
Ba wasikena Joseph kana kwama i taina tawani ba i wona, “Ke botu yabata tana dauwa!” Saba i rukasitaveyei ba i vera i kasibau ku matara ba kana kwama wai wasikena yaronai i sumarei.
Ba maranai wasikena i kinani kata kwama wai, i sumarei yaronai i botawani ba Joseph i vera i kasibau ku matara wai,
i yoereyana aba saibisaibirisi mutusi kurisi ba i wona, “Ko kinani! Niko Hebrew sebare kaowaku i urabai i botu wai bigigimita kairavina! I riu ita dauwiku, saba gamoku kaikaponai a rasa.
Ba i nonoriku bibaita kairavina a rasarasa wai kana gara pariku ai i sumarei ba i vera i kasibau.”
Ba wasikena kwamana i botawani yepo kaowana i verakasibau.
Damanina ba wasikena i rurutuwa kaowana kurina. “Niko Hebrew patupatumina ku urabai ku botuwei wai, bigigimiku kairavina i riu beyebeyiku.
Ba bibaita kairavina a rasarasa wai kana kwama pariku ai i vera bigarui ba yove kamonai i vera i kasibau ku matara.”
Maranai ana bada kaowana ana rurutuwa i nonori i wona, “Am patupatumina nikasike kuriku i wosei,” wai Potipar i yagisi saki.
Kata Potipar, Joseph i patumi ba taupauma ana patupatumisi si terisi wai namai i terei.
Saba Bada wai Joseph gwabinai ba i gaireni kata patupatumisi kasi aba potapota badana Joseph kurina wai ibi nuwagaire.
Kata patupatumisi asi bada, Joseph i terei patupatumisi ibi badisi ba, awaika ereonowasi nai si tuputupuwa wai i bibadei.
Joseph awaika ereonowana i potapotai wai patupatumisi asi bada nuwapotai i mamana. Kairavina Bada wai Joseph gwabinai ba awaika ereonowana i wosewosei wai Bada birana gairena wata i bereberei.
Mara yogina murinai Egypt kana taupauma ana vedu aba potapotana ba kana bread kapukapuna biyisi asi bada, taupauma si yagisigisiyei.
Ba Pharaoh i yagisi nikosi babada asi ruwamo, vedu aba potapotana ba bread aba kapukapuna kurisi,
ba ku patuma yovena i terisi, Potipar ana yove yai Joseph memena i mamana wai namai.
Maranai pipiya te patupatumi wai, patuma yovenai te mamana. Ba patupayumisi kasi aba potapota babadisi asi bada, Joseph ku yarona i terisi, kata kona i potapataisi. Kata namai patuma yovenai si mana, mara yogina,
ba pom kesana vedu aba potapota pipiyina ba, bread kapukapuna pipiyina asi ruwamo si bomeumeu ba asi meumeu basusi wai bubausi yai.
Mara i tom wai, Joseph i botu kurisi ba i kinanisi kata naosi sowasowasi wata si gegae.
Ba i toirubaisi i wona, “Awaika kairavina karaku naomi kega gairesi?”
Ba si kaobeyei, “Ama ruwamo ka bomeumeu saba kega kesana kotoi emamana ba basusi ita wonikai.” Damanina ba Joseph kurisi i wona, “God i kesina meumeu basusi ebi debena. Ami meumeu ko woniku.”
Damanina ba vedu aba potapota pipiyina i wona, “A bomeumeu wai grape uramina naokuai,
ba ragaragana wai asi tonu. Ba numonumona i supara, i sisi ba i uwa wai grape tupirsi ba menaisi si rukasibau.
Kata Pharaoh ana vedu a botawani, ba grape a yauna ba ku kamona a pisa ba ku yarona a terei.”
Joseph i wona, “Am bomeumeu basuna wai nikasike. Raga asi tonu wai kao tonu e bigubei.
Kao tonu murinai wai, kom am bagibagi kuna yauna meyei, ba Pharaoh ana vedu ku yarona kuna terei, rorowa ku wosewosei wai nanakasike.
Saba a bibabaim kata awaika ereonowana kurim damanina wata wai ke nosiku, ba kairaviku Pharaoh ke kaobinonori kata niko patuma yovenai ina tere kasibauviku.
Yauku Hebrew kupurinai si taina kwarokwaroiku nikei, ba yebo nina kega awaika goyona a wosei ba ku patuma yove si teriku.”
Maranai bread kapukapuna badana i kinani kata Joseph, vedu aba potpotana ana meumeu basuna gairena i debei wai i wona, “Yauku yebo a bomeumeu kata gayamikuai bread tegarisi asi tonu a kumterisi.
Ba tegara tepanai damana wai Pharaoh kairavina bread si gibu bibisaka, saba manu si botu ba tegara kamonai si kamkam.”
Joseph i kaobeyei i wona, “Tegara tonu wai kao tonu e bigubei.
Kao tonu murinai Pharaoh ini rukaibuvim ba kamyom ina kasiyaragi ba keyama tepanai ina kau birorokeim ba manu biyom sina ruyowayowai yepo sina kam roboi.”
Ba kao tonu murinai wai Pharaoh ana tupuwa marana, kona kaonai kam bibitaba kaikapona ana babada kairavisi i wosei.
Ba vedu kana aba potapota wai ana bagibagi i bere meyei, kata vedu Pharaoh ku nimana i terei.
Saba bread kapukapuna pipiyina Joseph mekabage i wonisi wai nanakasike i tupuwa, kata kamyona i kasiyaragi.
Saba vedu kana aba potapota pipiyina wai Joseph kega i nosi, nuwanuwana isu wapa taveyana.
Bodu ruwamo si kakaba murinai, Pharaoh i bomeumeu kata, Nile okowina parinai i bimsiri.
Ba Nile okowina kamonai cow asi 7, budobudosi ba sinisi gaigairesi si gae ba sinamona okowa parinai si kamkam.
Ba murisi yai yebo cow asi 7 kinanisi goyosi mom ba togetogesi Nile okowinai si gae, ba cow budobudosi parisi yai si msiri.
Ba nakosi cow togetogesi ba goyosi mom, si bomsiri wai cow budobudosi ba kinanisi gaigairesi asi 7 si kam roboisi. Ba niko meumeu kamonai Pharaoh i utu sikwana.
Ba i kenouwapa ba, i bomeumeu mena wai i kinana kata, pegapega keyamina kesana ba gayamina asi 7 gaigairesi ba nuwarubarubasi si rutiti.
Murisi yai yebo pegapega kesana gayamina asi 7 i gae, saba kega i uwa kabitam ba kao ba sibe si kara bisivisivisi.
Ba pegapega kara bisivisivisi si bomsiri wai pegapega gaigairesi asi 7 si tonanisi. Damanina ba Pharaoh i kenomataka ba i nota momei kata kona wai i bomeumeu.
Mara i tom wai nuwanuwana i kairagaraga wai, kaikairapusi ba nuwanuwasuyisi ereonowasi Egypt kamonai asi wara i porapora wai si botu ba ana meumeu i wonisi. Saba kega kesana kotoi rubana basusi ita wonei.
Damanina wine aba potapotana Pharaoh kurina i wona, “Karaku mosi au goyona a nota panani.
Siri kesana kui yagisi yauku ba am bread kapukapuna pipiyina kurikai, ba ku patuma yovena ku terikai Potipar ana yove yai.
Pom kesana bread kapukapuna pipiyina ba yauku, ka bomeumeu wai ama meumeu basusi wai, bubausi yai.
Ba Hebrew sebare yarakina, Potipar ana saibisaibirina yabata patuma yovenai ka mamana. Ba kesakesasike ama meumeu ka wonei wai basusi i wonikai.
Ba mekabage i wonikai wai, nanakasike i tupuwa, kata yauku au ku saibira ku tere meyiku, ba bread kapukapuna pipiyina kamyona, ku kasiyaragi ba si kau birorokei.”
Pharaoh wara i porai Joseph kurina wai, yagiyagina wata patuma yovenai si urabai si botu. Ba uyawina ba kana mutukoro si tomni, ba si gara rutaveyei ba i botu Pharaoh kurina.
Damanina ba Pharaoh, Joseph kurina i wona, “A bomeumeu wai kega kesana kotoi basuna i woniku. Ba si woniku kata kom pipiya te bomeumeu wai basusi ke wonewonisi.”
Joseph i kaobeyei i wona, “Yauku ikesiku kega rubarubana, saba God ana wainai basuna ina berim.”








Damanina ba Joseph, Pharaoh kurina i wona, “Am meumeu ruwamo ba basusi wai kesana. God karaku wata awaika ina wosei wai e bimamatara damanim.
Nakosi cow gaigairesi asi 7, ba pegapega gayamisi gaigairesi asi 7 wai, bodu 7 e bigubei, kosi wai meumeusi basusi kesanina.
Nakosi cow asi 7 togetogesi, ba kinanisi goyosi mom okowai si gae, ba pegapega gayamisi asi 7, kao ba maramatana sibena i rara bisivisivisi wai, kona gomara bodu 7 kamonai e bigubei.
Nikona awonim wai nanakasike. God awaika muri yai ina wosei wai i beyim.
Bodu 7 kamonai Egypt kupurinai mariya ina kamsewasewai,
ba bodu 7 murinai gomara kaikapona ina botu wai, nao mariya nuwanuwasi ina wapa kairavina gomara kupura ina kasibigoyoni.
Ba mariya kupurinai nuwanuwasi ina wapa kairavina gomara muri yai ina botu wai, ina goyo saki.
Nikosi meumeu ruwamo Pharaoh i berei wai basuna God ana nota tupana i terei kata ina tupuwa ba mara yoginaikei ina wosei ina tupuwa.
Kona kairavina Pharaoh pipiya kuikuirina, ba notanotana ina nuveni, ba ina terei Egypt kupurina tupana ina koyagi.
Pharaoh yebo babada ina bineisi kata bodu gaigairesi 7, mariya maranai kam ereonowana Egypt kamonai sina yauna, ba sina keyauwari riba 5, ba sini gaeni.
Ba nikosi bodu gaigairesi te botubotu wai, kamonai kam sini utubitaura ba, sini gaena, ba meyaga kaikaposi yai sina taura sirana, ba sina pota kabitamni.
Nikasike sina wosei wai, kata muri yai bodu 7 kamonai gomara ina botu ku Egypt wai, kam rubarubana pipiya sina kam, kega wai gomara kupura ini goyoni.”
Niko nota Pharaoh ana babada yabata si nonori wai i gaire saki.
Kata Pharaoh, babadisi i toirubaisi, “Memena sebare nikasike, God ana Kanuma, kamonai e mamana wai tana panani?”
Damanina ba, Pharaoh, Joseph kurina i wona, “Gubanai nikosi meumeu wai God kom i beyim, ba kega kesana kotoi kuikuirina kona notanotana bage kom rutainim.
Kom au bitaupauma yovena kuni badei, ba au pipiya ereonowasi kom wata am sisiya sina nonori ba sina bosisiri. Kom am bibadana wai yauku wata gaburiku ai, kairavina yauku wai taupauma.”
Ba Pharaoh, Joseph kurina i wona, “Karaku nina a binebineim kata Egypt kupurina ereonowana kuni badei.”
Damanina ba, Pharaoh kana ring ere kana matakira yaronai i botaveyei ba Joseph yaro rakorakonai i terei, ba kaiwabo kasi gara i kotei ba posaru gold yai si wosei wai kamyonai i rorokei.


Ba Pharaoh, Joseph kana waba i binei Zaphenat-Panea, ba meyaga kana waba On kana priest, Potiphera, natuna wasike kana waba Asenat i berei kaowana. Damanina ba Joseph, Egypt kupurina ereonowana i badei.
Joseph kana bodu 30 ba, ana bagibagi Pharaoh gwabinai i dagui. Ba Joseph, Pharaoh i kasibau taveyei ba Egypt kupurina tupana i nanaga roboi.
Bodu gaigairesi 7 kamonai wai, kupura i mariya saki.
Kosi bodusi kamosi yai, Joseph kam ereonowana Egypt kamonai si bao wai i utubitaura, ba meyaga kaikaposi kwapu parisi yai i gaena bunaga.
Joseph grain i gegaena wai si rakata saki, nanakasike bage sega tore yai rutainina wai, baiyavina i boterei kairavina si pesara saki wai, kega rubana ita baiyavi.



Ba bodu marimariyisi asi 7, Egypt kamonai si botu ku damona,
ba gomara bodusi asi 7 i dagui, mekabage Joseph i wona wai, nanakasike i tupuwa. Kupura ereonowana si gomara ba Egypt kamonai wata kam i mamana.
Egypt kupurinai kam masawai si kakaba, ba pipiya damina si yuyauni wai taupauma kurina kam kairavina si borasa, wai i poraisi Joseph kurina ba i wona, “Mekabage ina wonimi wai, ko wosei.”
Maranai gomara kupura tupana i yauna roboi wai, Joseph grain i gegaena wai yovesi i botavetaveyana, ba Egypt biyisi kurisi i gimogimona, kairavina gomara Egypt kupurinai i goyo saki.
Pipiya kupura ereonowanai si botubotu ku Egypt ba Joseph karinai kam si gimogimona. Basuna gomara wai dobu ereonowanai i goyo saki.
Maranai Jacob i nonori kata kam Egypt kamonai i mamana wai, natunatuna sebasebare kurisi i wona, “Awaika kairavina ko bimatabagiyana? Ko vera baba!
A nonori kata Egypt kamonai kam e mamana. Ko gakira nakai ba grain kairavita kona gimona kata tana yawasa ba kega wai tana rabobo.”
Damanina ba Joseph tuwatuwana, asi 10 si gakira ku Egypt grain sita gimona.
Saba Jacob kega Joseph teina, Benjamin tuwatuwana yabata i poraisi, basuna i nagara kata awaika goyona kurina ita kayo tupuwa.
Canaan kupurina wai yebo gomara, wai pipiya mutusi si nenae wai Israel natunatuna yabata si nae kam sita gimona.
Joseph wai Egypt kupurina kana bada kaikapona, ba kona grain i koyakoyaga ba pipiya ereonowasi kurisi i bigimona, kata maranai tuwatuwana si verakasibau wai si rudune, naosi si gakira ku tano.
Maranai Joseph tuwatuwana i kinanisi wai i vera kita taveyisi, ba i wosei bage kona tadam ba kurisi i kaomainimaini, “Komi memena ko botu?” Ba si kaobeyei, si wona, “Yakai Canaan kupurinai ka botu, kam kana gimona.”
Ba Joseph wai tuwatuwana i kita taveyisi, saba kosi si buruburuwei.
Damanina ba i bomeumeuvisi wai i notapanani, ba kurisi i wona, “Komi wai ko bokibukibuikai! Komi ko botu ko bikupura nanaga kata memena yakai kega ka bimaragata.”
Ba si kaobeya, “Kega, bada! Am saibisaibirisi si botu kam wata sina gimona.”










Kosi wata si pone guguwana, “Bisuwona rorowa awaika Joseph kurina ta wosei, ba i tou binuwana ana yawasa kairavina, saba kega ta nonori wai kona kairavina niko birana ta yuyauni.”
Damanina ba Reuben i wona, “A wonim kata kega goyona sebarei kei kurina kota wosei, saba kega ko nonori wai karaku tarana sarobina ta yuyauni.”
Kosi kega si kuiri kata awaika, si bisisiyei wai Joseph i kuiri, basuna kona ana sisiya wai pipiya kesana ibi garubonei kurisi.






















































































Damanina ba Joseph kurisi i wona, “Ko msi ratu kuriku.” Ba si msi ratu kurina ba i wona, “Yauku wai waresimi Joseph, ba koi gimoniku wai si botuviku Egypt.
Nuwanuwami kega sina kairagaraga, koi gimona taveyiku wai, kona God ikesina i poraiku ai nao, ba muriku ai kota botu kata pipiya biyawasisi kairavina.
Niko gomara wai bodu ruamo wata niko kupurai, ba bodu 5 muri yai te botubotu maranai wai bao kega ba bokasira kega.
God ana kuira i rakata saki wai i poraiku ai nao kata komi ba ami rakaraka mutuna niko dobuai yawayawasimi kona mana.
Kata kega komi koi poraiku nikei, saba God i poraiku. I wosiku nanakasike taupauma tamana, ba taupauma ana yove ereonowana a potapotai, ba Egypt kupurina ereonowana kana bada kaikapona.
Koi yagiyagina kona veramaga tamaku kurina ba ko wonei, ‘Natuna Joseph nanakasike i wona, “God i wosiku wai Egypt abi badei, ba ko botu yagiyagina kuriku.
Goshen kupurinai parikuai kona mana, komi natunatumi ba wawami, ba ami sheep ba goat, ba ami aba payapayaya ba ami sawara tupana.
Goshen kupurinai kona mana ba ana potaimi. Basuna gomara wai bodu 5 yebo te mamana ba kega au waina komi ba ami rakaraka ba ami aba payapaya soya kona rabobo.” ’”













Kata Egypt si sumarei ba si veramaga ku Canaan kupurina, tamasi Jacob kurina.
Ba si wonei, “Joseph wai yawayawasina! Ba kona wai Egypt kupurina ereonowana ebi badei.” Jacob i sikwana negenegei ba asi sisiya kega i geruwei.
Saba maranai Joseph mekabage i sisiya wai ereonowana si wonei, ba wagon Joseph i porai iti uwani ku Egypt i kitai, wai Jacob nuwanuwana i geyei ba i damaninei.
Damanina Jacob i wona, “Nikona wai bisuwona! Natuku Joseph wai yawayawasina, ana nae ana kinani ba muri yai ana rabobo.”
Kata Jacob ana sawara tupana i yauna ba i tauya ku Egypt. Ba maranai i verakasibau ku Beersheba wai tamana Isaac ana God kurina i puyobunuwa.
God pomai kiyakiya ai Jacob kurina i sisiya, “Jacob! Jacob!” I kaobeyei i wona, “Awaika yauku nina!”
Damanina i wona, “Yauku God, tamam ana God, kega ku Egypt naena kuna nagarei. Namai am rakaraka ana wosei dam kaikapona kesana.
Yauku yabata tana gakira ku Egypt ba ana urabaimi, tana veramaga mena niko ku kupura. Kom Egypt kamonai kuna rabobo ba Joseph wai gwabimi yai, yaronai matam ina kapu potai.”
Damanina ba Jacob Beersheba i sumarei ba natunatuna, ba tamasi Jacob si uwani ba kosi natunatusi, ba kaokaowasi, Pharaoh wagon i porapora tamasi kairavina wai si geru.
Asi aba payapaya manamisi ba asi sawara tupana Canaan yai si yauna ba si gakira ku Egypt. Jacob ana rakaraka ereonowasi i yaunisi ba si nae ku Egypt.
Natunatuna sebasebare ba wawana sebasebare ba natunatuna bibaine ba wawana bibaine ana rakaraka tupana si nae ku Egypt.




















Matapa si veraverakasibau wai Jacob Judah i porai i nao, kata Joseph iti babai Goshen ketana ita kaobibeyebeyisi. Ba maranai si verakasibau wai,
Joseph ana chariot i bobunagi ba i nae ku Goshen ita verabeyisi, ba maranai Joseph tamana Jacob i kinani wai, i rausi ba i tou kana veoroma.
Jacob, Joseph kurina i wona, “Karaku mosi nuwapotai ana rabobo, kairavina a kinanim ba a kuiri kata kom wai yawayawasim.”



































Kona murinai Joseph si wonei, “Tamam wai i gubaga.” Kata natunatuna ruwamo Manasseh ba Ephraim i urabaisi ba yabata si nae.
Maranai Jacob si wonei, “Natum Joseph i botu ina kinanim.” Kata Jacob i bo kwarakwara i maragata, ba ana gawarai i msiri, i makira.
Ba Jacob, Joseph kurina i wona, “God Maragata Sakina, Luz meyagina Canaan kupurinai i rerematara kuriku ba i gaireniku.
Ba kuriku i wona, ‘Yauku ana wosim kuna uwa ba am rakaraka, ana wosei ina pesara saki. Ba dam korotosi bubausi yai saba sini kesani, ba Canaan kupurinai am rakaraka muri yai ana bere damanisi ini karisi yai.’
Ba karaku nikasike, natunatum sebasebare ruwamo Ephraim ba Manasseh, Egypt kamonai si tupuwa ba muri yai a botu kurimi wai, kosi yauku ani natunatunisi, nanakasike bage Reuben ba Simeon rutainisi.
Murisi yai natunatum mutusi sina tupuwa wai kom karimi yai, ba meo kupura tuwatuwasi Ephraim ba Manasseh sina kwanatu wai parisi yai sina mana.”






Joseph natunatuna ruwamo i yaunisi i botu, kata Ephraim wai Joseph kasaunai ba Jacob gedunai i terei ba Manasseh wai gedunai, ba Jacob kasaunai i tere, ba i botuwisi Jacob ku, gwabina damana.
Saba Jacob kasauna i bokotoi ba murimurina, Ephraim gayaminai i terei ba geduna i kasibonei kata iyarokona, Manasseh gayaminai i terei, saba kona wai iyarokona.
Damanina ba Joseph i gaireni ba i wona, “God, wawaku Abraham ba tamaku Isaac kona yabata si yewo, ba God wai kau aba potapota au yawasa ereonowanai yepo karaku nina,
ba goyona ereonowanai aneya i taraparaniku wai, nikosi sebasebare gunaguna ini gairenisi. Ba yauku kau wabai sina yorisi ba yebo tamatamaku Abraham ba Isaac kasi wabai. Ba sini tuwa pesara wai niko dobu sini bonuwei.”
Ba maranai Joseph tamana kasauna Ephraim ku gayamina i terei wai kega i nuwagaire, wai tamana yarona Ephraim gayaminai i yauni Manasseh ku gayamina ita terei.
Ba Joseph kurina i wona, “Kega tama, yaro kasaum nikona gayaminai ke terei, kona i tupuwa kainao.”
Saba tamana i kaosaira ba i wona, “A kuiri natuku, a kuiri. Kona yebo dam kesana ba yebo ina rakata saki. Saba teina wai ina rakata saburere kega bage kona ba ana rakaraka kamonai dam pesarisi sina tupuwa.”
Kata kona kaonai i gairenisi ba i wona, “Komi kami wabai, Israel ini gairena ba ina wona, ‘God, Ephraim ba Manasseh rutainisi ini gairenimi.’” Kona kairavina Jacob, Ephraim i terei i nao ba Manasseh wai i muri.
Damanina ba Jacob, Joseph kurina i wona, “Yauku mara yoginai kei ba ana rabobo saba, God wai komi gwabimi yai, ba ina urabaim kona veramaga tamatamam asi ku kupura.”








“Judah, kom tuwatuwam ba teiteim sina bokabakabarim. Kam abiya kamyosi kuna kiya pota. Tamam natunatuna kurim sina rudune.
Judah natuku, kom wai lion wauna; kana sirage i kani ba i veramaga i utu rorona ba i kenokira bage lion wasikena, kega kotoi rubana ba ina siwa rubaim.
Judah, kom am bikaiwabona wai ina madamana. Ba am pesi muri yai te botubotu wai sini bibada yepo kesana e botubotu wai kurina, ba dam ba dam kona sina bosisiri.”






















Jacob natunatuna i yoyobanisi i kakaba wai, kaena i tura gegeyana ana ku aba dudauwa gawarina ba yana i tageye koboi, ba i rabobo.


























Israel natunatuna, asi rakaraka yabata si nae ku Egypt wai nikosi,
Ruben, Simeon, Levi, Judah,
Isaka, Zebulun, Benjamin,
Dan, Naphtali, Gad ba Asha.
Jacob ana rakaraka kamonai wai pipiyisi ereonowasi asi 70; ba Joseph wai matapa Egypt yai i mamana.
Joseph ba tuwateiteina kona kimtina kamonai ereonowasi si rabobo,
saba Israel biyisi si tuwa wai si pesara saki, Egypt si bonuvi i nunu roboi.
Damanina ba, taupauma wauna bibadana i yauni ba, Egypt kamonai Joseph awaika i wosei wai kega i kuiri.
Ba ana pipiya kurisi i wona, “Ko kinani, Israel biyisi si pesara saki, kega bage kota.
Ko botu tana nuwasuya kabitam ba, awaika tana wosei kata kega sina pesara ba sina getawanita. Kega awaika tana wosei wai, biabiya maranai, kata abiya sini baisisi yabata tani rauwa ba sina getawanita wai, kupura sini sumarei.”
Patuma babadisi si terisi kata saibira kaikaposi yai siti poroporovisi, ba ita bobunuisi. Israel biyisi si tamarisi kata, Pharaoh ana kam kasi bobitaura yovesi, meyaga kaikaposi, Pithom ba Ramese si bowa.
Ba bagunai wata si bitupa ketowana saburerisi, saba ba Israel biyisi yebo asi koroto nakata naki i rakarakata wai, Egypt biyisi si naganagarisi,
ba si wosisi si bagibagi saburere.
Asi yawasa si wosei i goyo saburere ba, asi saibira isu bita taveyana brick ba motar si wosewose, ba yebo masawa si wosewose kata, si bobisipuvisi kega bage rorowa rutainina.







Damanina ba Pharaoh ana dam i kaotunetuneyisi, “Sebasebare ereonowasi sina tupuwa wai ku Nile okowina koi garuisi, saba bibaine wai ko boterisi sina mana.”
Kona maranai Levi rakarakana kamonai, sebare kesana yebo Levi wasike i rabai,
ba i manawa ba i tuwa natuna sebare. Ba i kinani wai, pepeya nuwarubarubana wai i buneyei navaravi tonu rubana.
Saba kega rubarubana nanakasike iti buniyena manei wai, keyama kana waba papyrus ruraunai sinana tegara konai i bowai ba sawara kana waba tar i yauni ba i pasipasi potapotai. Ba pipiyinaikei i wani ku kamona ba Nile okowina parinai weguru kamosi yai i terei.
Ba nobuna wai yogina rabarabai i msi taveyana i bo kibukibui, kata awaika kurina ita tupuwa.
Ba Pharaoh natuna wasike i gakira ku okowa iti towatowa, ba okowa parinai kana aba potapota yabata si yewo si nenae, wai i kinana kata, tegara weguru kamosi yai i kitai, ba kana aba potapota wasike kesana, i porai ita yauni.
Maranai i botatari wai pepeya i kinani i tutou, wai i kamyosukuwei. Ba i wona, “Nikona wai Hebrew biyisi natusi.”
Damanina ba nobuna i nae, Pharaoh natuna wasike i toirubai, “Mekabage, ana nae Hebrew wasike kesana ana urabai kata pepeya kairavim ini tomani?”
Kona i kaobeya, “Eee, ke nae.” Ba wasikena i nae kata pepeya sinana damana i urabai.
Pharaoh natuna wasike kuurin i wona, “Niko pepeya ke yauni ba kairaviku ki tomani ba ani maisanim.” Kata wasikena pepeya i yauni i nae ana ku yove ba namai i potai.
Maranai pepeya i rakata wai i yauni i nae Pharaoh natuna wasike kurina, ba kona i natunei. Ba kana waba i yorei Moses, kairavina i wona, “Kona wai okowa kamonai a taina geyei.”
Moses i waraete murinai, kao kesana i kasibau ana pipiya damana memena si mamana wai kurisi, ba si saibisaibira wai i bokibukibuisi. Ba i kinakinana ba Egypt biyina Hebrew sebare, kona mom ana pipiya kesana i raviravi.
Kata i kita nanaga nikei ba nokoi ba, kega kesana kotoi i kinani wai, Egypt biyina i kasibunui, ba tore i sarei ba i dogui.
Mara i tom wai i kasibau ba Hebrew biyisi asi ruwamo i kinanisi si birauwa. Ba kotoi birauwa i dagu wai, kona i toirubai, “Awaika kairavina Hebrew kwainam ke raviravi?”
Ba sebarena i wona, “Kom kotoi bibadana i berim kata kuni buibuiyikai, kom ke nosinosi, Egypt biyina ku kasibunui wai nanakasike kuna kasibunuiku?” Damanina Moses i nagara ba i nuwasuya, “A nosinosi awaika a wosei wai si kuira roboi.”
Maranai Pharaoh nikona i nonori wai, i baga saki kata Moses ita kasibunui. Saba Moses, Pharaoh nagarina i vera i nae ku Midia ba namai i mana.










Kao kesana Moses rawana Jethro, Midia biyisi asi priest, ana sheep i potapotaisi, ba sheep i naovisi si nae ku kupura momna sepina ba si botu ku Horeb, God ana ku koya mena.
Ba namai Bada ana aneya kaikairuku karakarasina kamonai i rerematara kurina. Moses i kinani kata kaikairukuna i karakarasi saba kega i karakara roboi.
Kata Moses nota i yauni, “Ana nae ba niko wose bauna naki ana kitai. Awaika kairavina kaikairuku kega e karakara roboi?”
Maranai Bada i kinani kata kona i nae ita kinani wai, God kaikairuku kamonai kurina i yoreyana, “Moses! Moses!” Ba Moses i wona, “Awaika, yauku nina.”
Ba God i wona, “Kega kuna botu saki, ba kam kae sumasuma ke botavetaveyana, kairavina kom tano kaobaisiyena tepanai ke bimsiri.” Damanina ba i wona,
“Yauku wai tamam ana God, Abraham ana God, Isaac ana God ba Jacob ana God.” Maranai, Moses nikona i nonori wai naona i sowoi kairavina i nagara kega rubana God ita kitai.
Damanina ba Bada i wona, “Yauku au pipiya Egypt kamonai si bogoyoisi wai a kinani. Yauku pipiya Egypt kamonai asi tou rasarasa a nonori, basuna babada te potapota goyoisi ba, yauku asi siniyara a nomonomosei.
Kona kairavina a gakira kosi Egypt biyisi yarosi yai ani yawasisi, ba kona kupurinai ana uraba kasibauwisi ku kupura gairena ba kupura kaikapona, mariya bonabonana. Kosi Canaan, Hitti, Amori, Perizzi, Hivi ba Jebusi biyisi asi kupura.
Ba karaku Israel biyisi asi tou i borubaiku, ba Egypt biyisi mekabage tebo bisipuvisi wai a kinani.
Kata karaku ke nae, yauku a biporaim Pharaoh kurina, au pipiya Israel biyisi, Egypt kamonai kuna uraba kasibauwisi.”
Saba Moses God kurina i wona, “Yauku kotoi, ba ana nae Pharaoh kurina ba Israel biyisi Egypt kamonai ana uraba kasibauwisi?”
Ba God i wona, “Yauku wai kom gwabimiyai. Ba nikona wai am matakira kata, kuna kuiri Yauku mom ai poraim. Maranai pipiya Egypt kamonai kuna uraba kasibauwisi wai, niko koyai God kona bopepetei.”
Ba Moses, God kurina i wona, “Maranai ana nae ba Israel biyisi kurisi ana wona, ‘Komi tamatamami asi God i poraiku kurimi.’ Ba kosi sina toirubaiku, ‘Ba kona kana waba kotoi?’ Kata mekabage ana wona?”
God Moses kurina i wona, “YAUKU kona YAUKU. Nikasike Israel biyisi kurisi ke wona, ‘God e yoreyore meyei, YAUKU, kona i poraiku kurimi.’”
God yebo Moses kurina i wona, “Israel biyisi kurisi ke wona, ‘Bada, tamatamami asi God, Abraham ana God, Isaac ana God, ba Jacob ana God, kona i poraiku kurimi.’ Nikona wai kau waba mama damanina ina mana. Niko waba YAUKU, ba kimta ba kimta nunusi yai kona nosiku.”




















































































































































































































Damanina ba Bada Moses kurina i wona, “Yauku, Pharaoh ba Egypt kupurina ana kasibigoyana meyei, kona murinai Pharaoh niko kupurai ina boterimi kona nae, ba ina wosei wai ini su kwabina taveyimi.
Israel biyisi ereonowasi ko wonisi kata, maturaturasi Egypt biyisi sebasebare ba bibaine sina wonisi kata sawara silver ba gold yai si wose wai sina berisi.”
Kata Bada, Egypt biyisi i wosisi wai, Israel biyisi si kamyosukuvisi, ba Egypt kamonai Pharaoh ana babada ba pipiya mom yebo Moses si bokuwayena sakiyei.
Kata Moses i wona, “Bada nikasike i wona, ‘Pom basunai Egypt kupurina tupana ana verabauni.
Egypt kamonai natunatusi sebasebare, si tupuwa kainao wai ereonowasi sina rabobo. Pharaoh yebo natuna iyarokona yabata, taupauma asi aba makimakirai e mamana wai, ba aba saibisaibira wasikena aba gudaguda nimanai kona natuna iyarokona ba aba payapayaya manamisi si nao si tupuwa wai ereonowasi yabata.
Kata namai Egypt kamonai wai tou rasarasa ina rakata saki kega meyana nanakasike i tupuwa, kona murinai ina tupuwa mena.
Saba Israel biyisi kamosi yai, wai kega kukou, pipiya kona abapayapayaya ina kokonisi. Ba nikonai kuiri kata Bada mekabage Egypt biyisi ba Israel biyisi e totonisi.’
Nikosi Egypt babadisi sina botu kuriku ba naokuai sini maere sogasoga ba sina wona, ‘Ko nae, am pipiya tebi sununurim wai yabata!’ Kona murinai yauku ana nae.” Damanina ba Moses ere yagisina taupauma i sumarei.
Ba Bada, Moses kurina i wona, “Karaku wata taupauma kega am sisiya ina nonori wai au kiyakiyaya mutusi Egypt kamonai pesarisi ana wose.”
Moses ba Aaron kiyakiyaya pesarisi taupauma naonai si wose, saba Bada taupauma nuwanuwana i badobadoi wai Israel biyisi kega i boterisi Egypt si kasibau taveyei.
Ba Israel biyisi Egypt kupurinai si mamana, ba Bada Moses ba Aaron kurisi i wona,
“Niko nawaravi wai ko wosei, bodu dagudaguna kana nawaravi kairavimi.
Israel biyisi ereonowasi ko wonisi kata niko nawaravi, kao kana bi 10 kamonai wai sebare kesana rakaraka kamonai yove nununai, sheep wotuna ina yauni kanina kairavina.
Ba rakaraka kega pesarisi ba aba payapaya kega tupana sina kam roboi wai rakaraka kesana maturaturasi gwabisi yai sina kam yabata. Aba payapaya sini kodei rakaraka nununai mekabage te kamkam wai nanakasike.
Ba aba payapaya kona binei wai sheep sebare, kona goat kana bodu kesana, ba kega ere purupurukanina.
Niko aba payapaya ko pota kabitamni yepo kao 14 niko nawaravi kamonai. Ba Israel biyisi ereonowasi asi sheep kona goat wotuna rabisi ina pompom wai sini kasibunuwana.
Kosi tara mutuna sina yauni ba yove memena siyauwa si kam wai, matam ketasi parisi, ba tepasi, sini rupakipaki.
Kona pomnai siyauwa keyamai sina sowo matagi ba sinamona kawasi kwarikwarina ba bread kega yeast yabata sina kani.


Nikasike niko kam kona kani, komi koni gara kabitam, kami kae sumasuma kona kote ba nimami yai wai ami ruwakuna. Kona kam yagiyagina kairavina nikona wai Bada ana Baisaubona Kamna.
Kona pomi nai yauku Egypt ana yewo roboi, sebasebare ba aba payapaya iyarokosi ani kasibunuwana. Ba Egypt biyisi asi god ereonowasi ani buibuiyisi, kairavina yauku wai Bada.
Ba tara ami matamketai ini mamatara kata komi wai namai ko mamana ba maranai ana kitai wai ani subonei. Maranai Egypt ana ravi wai komi kega nuwapoya ina borubaimi.
Niko kaona wai komi kona bosirei kata kimta murinai te botubotu wai sina kam bibitaba sini nuwagaire ba sina poraga Bada kurina, ba niko kaotunetune maragasina ina madamana.
Kata kao 7 kamonai bread kona kamkam wai kega yeast yabata. Ba kona kaonai ami yove yai yeast ko taura sairana, ba kotoi wata bread yeast yabata poraga kamonai ina kani wai, Israel kamonai koi pora taveyei.
Ba yebo kona kaonai ba kao 7 murinai dugu kaobaisiyena kona yauni, kega nikosi kao ruwamo kamosi yai saibira kesana kona wosei saba kam wata ko bobunagi.
Niko kaonai wai Bread Kega Yeast Yabata Poragina ko wosei ba ko kam bibitaba, koni nuwagaire kata nikona ini mamatara Egypt kupurinai ami bokwarakwara kamonai au rabaimi a kasibauwimi. Niko kaonai poragina kimta nununai ko wosei mama damanina ina mana kata au kaotunetune maragasina.”



Damanina ba Moses, Israel warawaraetesi iru notuwanisi ba kurisi i wona, “Ko nae yagiyagina ba Baisaubona aba payapayayisi ko bine ba koi kasibunuwana ami rakaraka kairavisi.
Ba keyama hyssop ragaragana si gedowi wai tara kabomai e mamana wai ko kutubi ba tarana mutuna matamketa yatasi ba parisi koi rupakipaki. Kega kesana kotoi matam ketai ina rukasibau yepo mara ina tom.
Maranai Bada kupura ina riu roboi Egypt biyisi ravisi kairavina wai matam ketai, tara ina kinani wai kona yovena ini subonei ba, rabobo aneyina ini taraparanimi kata kega ami yove ina riuni ba ini kasibunuwanimi.
Nikosi kao bibeyebeyena ko yauni kata kaotuntune maragasina mama damanina komi ba natunatumi muri yai yabata.
Maranai kona riuriu Bada kupura i kao biyoyobani i na berimi wai niko poragina ko bokikisi ami puyobunuwa Bada kurina.
Ba maranai natunatumi sina toirubaimi, ‘Niko awaika poragina?’
Kata ko wonisi, ‘Nikona wai Baisaubona puyobunuwina Bada kurina, kairavina kona pominai Israel biyisi asi yove Egypt kamonai i subonisi, ba ata rakaraka i gegenuwanisi. Ba Egypt biyisi i kasibunuwana.’” Damanina ba pipiya ereonowasi si rudune si gakira ba Bada si bopepetei.
Ba Israel biyisi mekabage Moses ba Aaron si kaotuneisi wai nanakasike si wosei.
Ba pom basunai Bada Egypt biyisi natunatusi iyarokosi, ba Pharaoh natuna yarokona, taupauma asi aba makimakirai e mamana wai, ba patuma yovena tano kamonai aba patupatuma natuna iyarokona ba aba payapaya manamisi natunatusi iyarokosi ereonowasi yabata i kasibunuwana.
Ba Pharaoh, ana babada ereonowasi ba yebo Egypt biyisi ereonowasi si bomsiri, wai tou rasarasa i rakata saki Egypt kamonai kona pominai, basuna rabobo wai kega yove kesana i vera taveyei.
Ba kona pominai Pharaoh Moses ba Aaron i yorisi si botu ba i wona, “Ko nae! Au pipiya ko boterisi, komi ba Israel biyisi, ba koi baba kairavina wai, Bada ko bopepetei.
Ami aba payapayaya manamisi ko yauna ba ko wona wai, ko nae, ba yauku yebo koi gaireniku.”
Egypt biyisi, Israel si ru bisasarisi kata siti yagiyagina ba kupurina siti sumarei si wona, “Muri yai ba ereonowakai kana rabobo!”



Israel biyisi Ramese si kasibau taveyei ba si nae ku Sukkoth mena. Kosi sebasebare wata ereonowana asi 600,000 rubana kaesi yai si yewo, ba bibaine ba pipiya gunaguna wai kega si baiyavisi.
Pipiya pesarisi yabata si nae, ba yebo aba payapayaya yabosi pesarisi, cow ba sheep yabata.
Ba Egypt kamonai flour kega yeast yabata si botuwana wai bread dubidubisi si kapuna kasi tamasina. Basuna si sasarisi wai kega si bobunaga kata bread kega yeast yabata sita kapuna ba Egypt si kasibau taveyei.
Israel biyisi Egypt kamonai si mana wai bodu 430 rubana.


Ba Bada Moses ba Aaron kurisi i wona, “Nikona wai Baisaubona kamna biyoyobanina: Dam tumana kega niko kam sina kani.
Abisiri yai aba saibisaibira kona gimoni wai sinina ko bonai wai niko kam ina kani.
Ba meo dam tumana saibisaibirina nina e mamana ba kega ko gimoni ba i botu e bobagibagi wai niko kam kega ina kani.
Niko kam wai yove kamonai sina kani ba siyauwa kega kona kabari ku matara ba kega sirikena kesana kona kasikotobi.
Israel ereonowasi Baisaubona kamna sina kam binuwagaire.”




Bada Moses kurina i wona,
“Sebasebare iyarokosi ereonowasi kairaviku ko bosireisi. Ba pipiya kona aba payapaya Israel kamonai tebi nao te tuputupuwa, wai yauku kairaviku.”








“Muri yai Bada ina urabaimi kona riu ku Canaan kupurina ba ina berimi, mekabage komi ba tamatamami ana kaotunetune maragasina i kaobiyoyobanimi nanakasike wai,
komi rapa kamonai ereonowasi te tuputupuwa kainaona wai Bada kurina kona berena. Aba payapaya manamisi natunatusi sebasebare te tuputupuwa kainao wai ereonowasi Bada karinai.
Aba payapaya ereonowasi iyarokosi wai sina puyobunuisi. Donkey iyarokona wata wai wasana sheep natuna sina puyobunuwa, ba sheep kega wai donkey kamyona sina kiyageoni. Natunatumi sebasebare iyarokosi ereonowasi wai Bada kurina ko berena.
Tamarai natum sebare ina toirubaim, ‘Nikona basuna wai awaika?’ Ba ke wonei, ‘Bada yarona maragasina Egypt kupurinai patuma kamonai i urabakasibauwikai.
Maranai Bada Pharaoh nuwanuwana i akimei wai kega ana waina kata nae wai, damania ba Bada Egypt biyisi natunatusi iyarokosi ereonowasi, asi aba payapaya yabata i kasibunuwana. Kona kairavina yauku sebasebare iyarokosi ereonowasi rapa kamonai si nao si kasibau wai a puyopuyo bunuwa Bada kurina ba natunatuku sebasebare iyarokosi a gimogimona mena.’
Kata kona wai nimami yai ini matakira ba nao bakobako mi ai ini gubei kata Bada yarona maragasinai Egypt kamonai i uraba kasibauwikai.”



Ba Sukkoth si sumare murinai si botu ku Etham mena ba namai kupura momna parinai si kwanatu.
Ba Bada guba kasu rutainina kamonai kaoai asi keta i naovei ba pomai wai keyama karakarasina rutainina yasegana i bereisi kata kaoai ba pomai sita bowagawaga.





Maranai Egypt kana taupauma Pharaoh si wonei kata pipiya wai si vera wai, ana babadisi yabata nuwanuwasi si nebirabira ba si wona, “Kota awaika ta wosei? Kota Israel biyisi ta boterisi si nae ba karaku kotoi ina bo saibisaibirita!”
Kata ana chariot si bobunagi ba ana abiabiyisi yabata i yaunisi.
Ba ana chariot abiya woraworasi asi 600 i yaunisi, ba yebo Egypt ana chariot mutusi yabata ere kasi babada kesakesasike sita pota wai i urabaisi.
Ba Bada Pharaoh, Egypt kana taupauma nuwanuwana i badobadoi, wai Israel biyisi ere tepatorasi si yewoyewo wai i vera nunurisi.
Ba Egypt biyisi ba Pharaoh ana horse ba chariot pipiyisi, ba horse pipiyisi ba ana abiabiyisi si vera nunurisi yepo, Pi Hahiroth enaga parinai Baal Zephon sepinai, si kwanatu wai namai si taina tawanisi.
Ba Pharaoh i veravera kasibau maranai wai, Israel biyisi si tagagawa kata Egypt biyisi wai, murisi yai si kewai si daru si botubotu. Kosi si nagara saburere wai Bada kurina si tou gagawa.
Ba Moses kurina si wona, “Mekabage, kata Egypt kamonai karawaga kega wai ku uraba kasibauwikai kata nina kupura momnai kana rabobo!
Ka wonim, kata Egypt kamonai kuta boterikai, kata bosaibisaibirisi, i gaire kata Egypt biyisi kata bo saibisaibirisi ba ka botubotu yepo nina kupura momnai kana rabobo!”
Moses pipiyisi i kaobeyisi, “Kega kona nagara. Ko msi kikita ba Bada niko kaonai ini yawasimi kona kinani. Karaku nikosi Egypt biyisi ko kinakinanisi wai kega kona kinana meyisi.
Koi raoboraobo ba Bada kairavimi ini rauwa.”
Damanina ba Bada Moses kurina i wona, “Awaika kairavina kuriku ke tutou? Israel biyisi ke wonisi sina nae mom.
Am ruwakuna ke bokabari ba nisa tepanai ke kotoi kata okowa basuna ini baubaurani ba Israel biyisi tano gasarinai sini garubona.
Yauku Egypt biyisi ani nuwa badobadoisi wai, murisi yai sina vera nunurisi. Ba Pharaoh, ana abiabiyisi, ana chariot ba horse pipiyisi ana gebinubaisi, kairavina kosi kamosi yai wai, yauku kadara ana yauni.
Maranai ana gebinubaisi wai Egypt biyisi au kadara sina kitai ba sina kuiri kata Yauku kona Bada.”
Damanina ba God ana aneya Israel biyisi mamanina i binaovisi wai, i muritaina i veramaga ku murisi. Ba guba kasu rutainina yebo i muritaina ku murisi.
Guba Israel biyisi ba Egypt biyisi basusi yai i msiri. Kona pomnai guba i wosei kata Egypt biyisi wai baidibarai si mamana, ba Israel biyisi wai yaseganai. Kata pom veoromina wai kosi kega rubana sita botu ku parisi.
Moses yarona enaga tepanai i kotoi, ba Bada sibe maragasina maramatanai i porai wai enaga i rubukoini i veramaga ba tano i gasari. Kata okowa i keyauwari ku sepinai ba yebo ku sepinai,
kata Israel biyisi tano gasarinai si garubona ba enaga wai papa rutainina kasusi ai ba gedusi ai si mana.
Ba Egypt biyisi murisi yai si kwabinisi, Pharaoh ana horse ba chariot ba horse pipiyisi yabata si kibisi ku enaga si gakira.
Matapa mara i tomtom ba Bada keyama karakarasina, kasu ba guba kamonai Bada i giyou Egypt biyisi asi abiabiyisi i kinanisi, ba i wosisi wai si bo negenegisi.
Kata asi chariot kaesi si tamotaveyana, kega rubana sita vera. Ba Egypt biyisi si wona, “Bada Israel biyisi kairavisi Egypt ebi abiyei wai nagarisi tana vera!”
Damanina ba Bada Moses kurina i wona, “Yarom enaga tepanai ke kotoi kata okowa ina veramaga mena ba Egypt biyisi ba asi chariot pipiyisi yabata ina kutubisi.”
Kata Moses yarona enaga tepanai i kotoi ba mara i tomtom wai okowa yebo i veramaga kana ku gawara mena. Egypt biyisi okowa nagarina asi waina sita vera saba Bada ku enaga i kutubisi.
Okowa i veramaga ba chariot ba horse pipiyisi ba Egypt abiabiyisi ereonowasi Israel biyisi si kibisi si gakira ku enaga wai si toma bunuwa, kega kesana i yawasa.


Maranai Israel biyisi Bada ana maragata kaikapo sakina i debei si kinani ba mekabage Egypt biyisi i gebinubaisi wai kawasi si saeke damanana, ba Bada si wareyei, ba si kumarei, ba ana saibisaibirina Moses si geruwei.
Dama ba Moses ba Israel biyisi niko tabora Bada kurina si tabori: “Bada kurina ana tabora basuna, kona kaidamo sakina. Horse ba geru pipiyina i ru kasi paiyisi ku enaga.
Bada kona au maragata ba kau tabora Kona au bibiyawasina, kona wai au God. Ba ana bokabakabari Kona wai tamaku ana God, ba ana bogegeyei.
Bada wai abiabiyina; Kana waba wai Bada.
Pharaoh ana chariot ba ana abiabiyisi i kasi paiyisi ku enaga. Pharaoh ana abiya babadisi kaimatanisi Enaga Tarataranai si toma bunuwa.
Boga dumaduma i tarasowoisi; Akima rutaina si rukwauruba ku raguna si gakira.
Yaro kasaum Bada wai, maragata sakina, biwareyena kabakabana. Yaro kasaum Bada wai, abiya e kasikasi bimosarisi.
Am maragata biwareyena kabakabana kamonai iyabosi si gebeyimi wai kui garu kireisi. Am yagisi rugweyaurina i kasibau; ba gwanewa rutanisi i kara pupunisi.
Enaga ku baina tatabi ba i gaeni i gae saki. I msi totora bage papa; Ba okowa ragu boga basunai i bopadapada.
Ba abiya i pasa i wona, ‘Ana vera nunurisi, ba ana taina tawanisi. Ba asi mariya ani kodei; au waina wata sawara ana yauna Au seri ana yauni ba yaroku maragasinai ani tara bunuwanisi.’
Saba kom Bada am yasibe ku baini, ba enaga i tarasowoisi; si rukwauruba bage kawakari bitana yoyo kaikapo sakina kamonai.
Bada, god kesana kom rutainim? Kotoi kom rutainim biwareyim ba kaobaisiyem, Maragata sakim ka kumakumarim Wose kaimasavisi ke wosewose.
Nima kasaum ku kotoi ba kam abiya tano i tonanisi.
Am nuwayauyauna kega kakabinai kuni naovikai ba am pipiya kui yawasisi wai. Am maragatai kuni naovisi am ku aba mamana kaobaisiyena.
Dam ba dam sina nonori ba sina kiroro Philistia biyisi sini nuwagoyo.
Ba Edom kaikaiwabo nagara ina bobunuisi Moab babada sina kiroro sini pokipokiyisi Canaan biyisi asi maragata ina kakaba.
Kiroro ba nuwa kairagaraga ini bonuvisi. Yarom ana maragatai sini msiri bage akima yepo am pipiya sina tupa saira, Bada, yepo ku gimonisi wai sina tupa saira.
Kuna botuvisi ba kuna terisi am buderi koyanai. Gawarina, O Bada, ku wosei am aba mamana gawara kaobaisiyena Bada nimami yai ku bowai.
Bada ini taupauma damana.”
Israel biyisi enaga kamonai tano gasarinai si yewo. Saba maranai Pharaoh ana horse ba chariot pipiyisi si riu ku enaga wai Bada okowina i neveramagei ba i kutubisi.
Ba peroveta Miriam, Aaron nobuna ana retoreto i yauni ba bibaine si kibi wai asi retoreto si yauna si biyakwarana ba si rikuriku.
Ba Miriam kurisi nikasike i tabora: “Bada kurina ko tabora, Kaidamonai tana bogegeyei. Kata horse ba pipiyisi yabata i kasi paiyisi ku enaga mena.”
Damanina ba Moses Enaga Tarataranai Israel biyisi i naovisi si nae ku Shur kupura momna. Kao tonu kupura momnai si wagawaga wai kega memena okowa si panani.
Maranai si botu ku Marah wai okowina kega rubana ba sita tomani kairavina okowina wai kawasi kwarikwarina. (Kona kairavina si yorei Marah.)
Pipiya si gwini Moses kurina si wona, “Awaika kana toma?”
Moses bibaita kairavina wai Bada kurina i tou ba Bada keyama ragana yoginaikei i beyei ba keyamina i garu kirei ku okowa wai okowina tomanina i gaire. Ba namai Bada i yoyobanisi ba kairuwana kairavisi i wosei ba yebo i rurubaisi.
Ba i wona, “Bada ami God gamona kona nonora kabitamni ba gairena matanai kona wosei ba kairuwana ba ana kaotunetune kona bokikisi wai Egypt biyisi gubaga a berisis wai kega ana berimi, kairavina Yauku Bada ami bibi yawasina.”
Damanina ba si botu ku Elim, memena okowa busibusirisi asi 12 ba palm keyamisi asi 70 temamana wai, ba namai okowa parinai si kwanatu.
Kao 15 ba nawaravi bairuwainai Egypt si sumarei murinai, Israel biyisi ereonowasi Elim yai si tauya ba si botu ku Sin kupura momna, ba kona wai Elim ba Sinai basusi yai.
Israel biyisi ereonowasi kupura momnai Moses ba Aaron kurisi si gwini.
Ba Israel biyisi si wona, “Namai Egypt kamonai Bada yaronai kata rabobo mom! Kairavina namai wai siyauwa nausi ba kam yabata ka ma bisubibirana, ba ama wainai wata ka kamkam. Saba ku botuvikai niko kupura momnai kam soyana ina bobunukai.”
Damanina ba Bada Moses kurina i wona, “Yauku kam sapamai kusana rutainina kairavimi ani porai ina gakira. Kao patepatena pipiya sina kasibau kam kona kaona, rubana wata sina utubitaura. Ba nikasike ana rurubaisi ba ana kinani kata au kaotunetune maragasina te kibikibi kona kega.
Ba kao 6 kamonai kam sina utu bitaura ba sina bobunagi wai kao ruwamo rubana.”





Damanina ba Bada Moses kurina i wona,
“Yauku Israel biyisi asi gwini a nonori. Ke wonisi, ‘Rabisi pompom ai siyauwa kona kani ba didibarai wai kam kona kam siyabagi. Ba kona kuiri kata Yauku Bada ami God.’”
Kona rabisinai aririta si gakira asi basekwa si bonuvi ba, didibarai wai yawara i gakira asi basekwa i subibiri.
Maranai turuba i netaveyei, wai sawara nenanenasi ba dubidubisi ba poepoesi bage isara kupura momna tanona, i bonuvi.
Maranai Israel biyisi si kinani wai si kaoboneyana si wona, “Niko abi awaika?” Kairavina kosi kega si kuiri kata kona abi sawara. Ba Moses kurisi i wona, “Nikona wai kam, Bada i berimi kanina kairavina.
Bada nikasike i kaotunetune: Kesakesasike wata rubanai ina utubitaura, rakaraka kamonai pipiya kesana, litre ruwamo rubana ina yauni.”
Israel biyisi mekabage si wonisi wai si wosei; mutusi si utubitaura saki, ba mutusi wai kega.
Ba maranai si rubai wai, kotoi i utubitaura saki wai kega i yauna saki, ba kotoi kega i utubitaura saki wai, ereonowana rubana kesanina wata si yauni.
Damanuna ba Moses kurisi i wona, “Kega kotoi kamna ina terei ina mamaratom.”
Saba mutusi Moses ana sisiya kega si nonori wai, si botaura si mamaratom si puwata wai motamota si yowa, ba si dagui si pagapaga. Kata Moses i yagisi kurisi.
Didibara patepatena rakaraka kesakesasike wata asi wainai si biutubitaura ba kao i gegae i boborabora wai, mekona si ma boterei wai ibi okowa.
Kao 6 kamonai pipiya ereonowasi 4 litre rubana si utubitaura pipiya kesana kairavina. Ba pipiya asi babada ereonowasi nikona kairavina, si botu Moses si wonei,
ba kurisi i wona, “Nikasike Bada i kaotunetune: Kata maram wai biyakam kaona kaobaisiyena, kona kairavina, karaku ami waina awaika kona gibu wai, ko gibu ba awaika koni tabi wai koi tabi. Ba awaika wata kona ma boterei wai, maram kairavina ko tere sirei.”
Kata Moses i kaotunetuneisi, ba si tere sisirana si mamaratom wai, kega si paga ba motamota kega si yowa.
Moses i wona, “Niko kam wai karaku nina ko kani, basuna karaku wai Sabath, Bada kurina ba kega memena kam tano ai kona panani.
Kao 6 kamonai koni utubitaura, saba kao kana bi 7 wai Sabath, ba tano ai kega kam kesana kona panani.”
Bagunai wata kaotunetune si nonori, saba pipiya mutusi kao 7 kamonai si kasibau siti utubitaura saba si kinana kabakaba, kega kesana si panani.
Damanina ba Bada, Moses kurina i wona, “Mara biyamo, au kaotunetune ba kao bibeyebeyena kona nonori?
Kega nuwanuwami ina wapa kata, Bada Sabath komi kairavimi i berimi, kata kao 6 kamonai kam kao ruwamo rubana e bereberimi. Ba pipiya ereonowasi kao kana bi 7 wai, kega yove sina kasibau taveyei.”
Kata pipiya kao 7 kamonai kega si bagibagi ba si yakam.
Kata Israel biyisi kamna si yorei manna. Kona kinanina bage coriander pesina rutainina ba kanina damina bage wafers ba manigewa yabata si wosei.



Israel biyisi manna bodu 40 si kam bonei yepo si verakasibau ku Canaan kupurina.

Israel korotona ereonowana Sin kupura momna si kasibau taveyei, ba kupura nununai si bowagawaga neubuwa Bada i kaotuneisi wai nanakasike. Ba Rephidim yai asi basekwa si bowai, saba namai wai okowa kega ba pipiya sita toma.
Kata Moses yabata si kawapata ba si wona, “Okowa ke berikai kana toma.” Saba Moses i kaobeyisi, “Awaika kairavina ko bikawapatiku? Ba awaika kairavina Bada ko raurubai?”
Ba pipiyisi kamyosi si puru saki wai Moses kurina si gwini si wona, “Awaika kairavina Egypt kamonai ku urabaikai nikei ba natunatukai ba ama aba payapaya yabata nina kamyokai sini puru ba kana rabobo?”
Damanina ba Moses i tou Bada kurina, “Yauku abi awaika ana wosei nikosi pipiya kurisi? Kosi te bobunaga kata akimai sina raviku.”
Bada Moses i kaobeyei, “Pipiya naosi yai, ki nao ke nae ba Israel babadisi mutusi ke urabaisi ba nao am ruwakuna Nile okowina ku ravi wai ke yauni ba ke nae.
Yauku Horeb akimina tepanai naomi yai ani msiri. Ba akimina ke ravi ba okowa ina busira ina kasibau wai pipiya sina toma.” Ba Moses niko wose Israel babadisi matasi yai i wosei.
Ba kupurina i yorei Massah ba Meribah basuna Israel biyisi namai si kawapata ba Bada si rurubai ba si wonawona, “Niko Bada kamoti yai e mamana kona kega?”
Damanina ba Amalek biyisi si botu ku Rephidim ba Israel biyisi yabata siti abiya.
Kata Moses, Joshua kurina i wona, “Ata sebasebare mutusi ke bineisi ba kona nae Amalek biyisi yabata koni abiya kairavita. Yauku maram God ana ruwakuna yaroku ai ba koya tepanai ani msiri.”
Joshua mekabage Moses i kaotunei wai nanakasike i wosei, kata Amalek biyisi yabata si abiya, ba kona kamonai wai Moses, ba Aaron, ba Hur si gae ku koya tepana.
Maranai Moses ruwakuna yaronai i bokabari wai, Israel biyisi Amalek si getawanisi, ba yarona ibo wagawaga ba i teretere kirei wai, Amalek biyisi Israel si getawanisi.
Maranai Moses yarona si bowagawagana wai akima si yauni, gaburinai si terei ba tepanai i makira. Kata Aaron ba Hur yarona si bokabara wai, kesana sepinai ba kesana yebo sepinai, kata yaroyarona kasi gawarai si mamana yepo kao i yori.
Kata Joshua Amalek abiabiyisi ana seri yai i gebinubaisi.



Moses rawana sebarena Jethro, Midia biyisi asi priest, awaika ereonowana Moses ba Israel biyisi God kurisi i wosei ba, Egypt kamonai i uraba kaibuvisi wai, warana i nonori.



Kata Jethro, Moses natunatuna ruwamo ba sinasi yabata si nae ku kupura momna, God ana ku koya memena Moses i mamana wai nakai.
Karaku wata i botubotu ba wara i porai Moses kurina, “Yauku rawam Jethro, natunatum ruwamo ba kaowam yabata ka botubotu kana kinanim.”
Damanina ba Moses iverabeyisi ba rawana i pepetei ba i yaoni. Ba kosi si toiruba bibirana kata kosi damanina wata kona? Ba si riu Moses ana ku tent mena.
Ba abi awaika ereonowana Bada Egypt biyisi ba asi kaiwabo Pharaoh yabata kurisi i wosei wai, ba yebo Israel biyisi mekabage si bokwarakwara si botu, ba Bada i yawasisi wai Moses rawana i tupana mamatarei.
Awaika gairena ereonowana Israel biyisy kurisi i tupuwa ba Jethro i nonori wai i nuwagaire, kata Bada Egypt biyisi asi maragata i bobinubai.
Ba Jethro i wona, “Bokabakabara Bada kurina, kairavina Egypt biyisi yarosiyai ba asi teupauma Pharaoh yaronai i yawasimi, ba Israel biyisi Egypt yarosiyai i yawasisi.
Karaku yona a kuiri kata Bada i maragata saki, kega bage god ereonowasi pipiya te bopepetisi wai rutainisi. Kairavina Egypt biyisi si bimaragata saivira ba si kaotawatawanisi wai i yauna taveyisi.”
Damanina ba Moses rawana Jethro suwara kapukapunina ba puyo bunuwa mutusi i kabara i botu God kurina. Ba Aaron ba Israel babadisi si botu si kesanisi ba Moses rawana yabata puyobunuwa kamna God matanai si kani.
Mara i tom wai Moses ana bibuibuiya gawarinai i makira, ba pipiya asi bimagoyowana i nonora ba i teretere bitotora, didibarai i dagui ba i nenae yepo i rabisi.
Moses pipiya kairavisi niko wose i wosewosei wai rawana sebarena i kitai wai i wona, “Kata awaika kairavina nikosi wose pipiya kairavisi ke wosewosei? Ba awaika kairavina kom ikesimi ke bi buibuiya? Ba nikosi pipiya nina didibarai si msiri yepo i pom.”
Moses i kaobeya i wona, “Yauku nikona a wosewosei basuna pipiya tebotubotu kuiriku God ana waina sina kuiri.
Maranai pipiya ruwamo sini bi magoyowana ba sina botu kuriku wai yauku ana nonori ba ana wonisi kata kotoi e bisuwona, ba yauku God ana kaotunetune ba kaobibeyebeyena ana wonisi.”
Saba Moses, rawana i wona, “Nikasike ke wosewosei wai kega i gaire.
Niko saibira ikesim damana ke wosewosei wai i bita saki. Kom ba nikosi pipiya yabata wai sinimi sina kariari.
Ke nonora kabitam ba ana kaobibeyebeyim, ba God kaurim ina mana. I gaire saki kata nikosi pipiya asi bimagoyowana kom kuna yauna kuna nae God kurina. Damanina pipiya kairavisi God kurina kuni sisiya ba asi bita kuna berei.
Kom God ana kaotunetune, ba ana kairuwana kuni beyebeyisi, ba kuna wonisi kata yawasa gairena ketanai sina mana.
Ba yebo pipiya kabitam, kamosi yai kuna bineisi, kotoi God e kumakumarei ba iyabosi maisa kwarukwarumina kega te yuyauni wai, ke bineisi sini bada kesana pipiya 1,000 rubana ba kesana, 100 rubana kesana, 50 rubana, ba kesana, 10 rubana sini naovisi.
Kosi pipiya sini buibuiyisi ba asi bimagoyowana sina tere bitotorisi. Ba awaika ina padapada saki wai, sina botuwei kurim, ba awaika kega padapadana wai, kosi yebo sina bobitotori. Sini baisim bita sina kabari wai kom kurim ina tapeyana.
Nikona kuna wosei wai God ini naovim, ba kega sinim ina kai, ba nikosi pipiya nuwagaireai ba nuwanubai sina nae asi ku yove.”
Kata Moses rawana gamona i nonori.
Damanina ba pipiya kabitam i bineisi Israel kamonai ba i terisi kata pipiya siti naovisi kesana 1,000 rubana, kesana 100 rubana, kesana 50 rubana ba kesana 10 rubana.
Nikosi babada wai kosi mamanina pipiya asi bi magoyowana sina tere bitotorisi. Ba bi magoyowana piropirosi wai Moses kurina sina nae, ba tapeyanisi wai, kosi yebo sina bobitotora.
Ba kona murinai Moses rawana i kiuruwei ba i veramaga ana ku kupura.
Israel biyisi nawaravi tonu murinai Egypt si kasibau taveyei ba si nae ku Sinai kupura momna.
Namai Sinai koyana gaburinai si kwanatu.
Damanina ba Moses i gae God kurina ku koya tepana ba namai Bada Moses i yorei, ba i wona, “Nikasike Jacob ana yove ba Israel biyisi ke wonisi,
‘Komi ikesimi ko kinani awaika Egypt biyisi kurisi a wosei, ba mekabage a kabarimi manubada natunatuna mapemapenai e kabakabarisi wai rutainina, ba a botuvimi nikei kuriku.
Kona bosisiriku ba au bidamanina maragasina kona bokikisi wai, komi dam ereonowasi kamosiyai wai komi au pipiya. Niko dobu tompipinina wai yauku kariku ai, saba ereonowasi kamosi yai, komi ana bineimi kata komi au sawara kaimasawina.
Komi kona bosaibiriku priest asi saibira kona wosei, kata ami dam wai pipiya kaobaisiyesi yauku karikuai.’ Ba nikosi sisiya Israel biyisi kuna wonisi.”
Kata Moses koyai i gakira ba Israel babadisi i runotuwanisi ba Bada awaika ereonowana i kaotunetunei wai i kara berisi.
Damanina ba pipiya ereonowasi si kaobeyei si wona, “Awaika ereonowana Bada i kaotunetunei wai kana wosei.” Ba Moses mekabage pipiya si kaobeyei i veramaga wai Bada i mamatarei.
Ba Bada Moses i wonei, “Guba duma potanai ana botu ani sisiya kurim wai pipiya sina nonoriku ba mara kau ereonowana sini geruvim.” Damanina ba Moses mekabage pipiya si sisiya wai Bada i mamatarei.
Ba Bada Moses i wonei, “Ke gakira pipiya kuna wonisi kata karaku ba maram sina bobunaga meyisi kata God sina bopepetei, ba kasi gara sina bosusuwana,
ba mara bitonuina sina bobunaga kairavina, kona kaonai Bada Sinai koyanai ina gakira, ba pipiya ereonowana sina kinani.
Parata ko taini koya koni subibiri, kata pipiya kega sini garubona. Ko kaobiyoyobanisi sina kinana kabitam, kega ku koya kona gae kona, parinai kona yewo. Kotoi wata koya ina borubai wai ina rabobo.
Meo pipiya kona aba payapaya parata ini garubonei wai, kega nimami yai kona borubai, saba i yowai kona akimai ko kasibunui. Saba maranai gisuma sina baini, gugurina kaikapona ba veoromina wai pipiya sina gae ku koya.”
Damanina ba Moses koyai i gakira ba pipiya i wonisi kata sita bobunaga meyisi bokabakabara kairavina ba kasi gara sita bosusuwana.
Ba Moses kurisi i wona, “Ko bobunaga meyimi kao bitonuina kairavina, ba karaku ba i nae ku marana wai kega kaokaowami yabata kona dauwa.”
Kao bitonuina didibarinai i bokadakadari ba waiparara i guguri ba, guba dumadumana koya tepana i sowoi, ba kosi gisuma gugurina kaikapo sakina si nonori. Ba pipiya ereonowasi namai si mamana wai si nagara ba si kiroro saburere.
Moses asi kwanatu ai i naovisi si kasibau ku koya gaburina ba si msiri, God sita verabeyei.
Sinai koyana ereonowana kasu i sowo potai, kairavina Bada keyama kaikarakarasina tepanai i gakira. Kasu kaikapona i gae nanakasike bage gwaba e karakarasi wai rutainina, ba koya ereonowana i nukei.
Kata gisuma gugurina i rakata ba i rakarakata saki wai kamonai Moses i sisiya, ba God gamona waiparara rutainina i kaobeyei.
Ba Bada Sinai koyana tepanai i gakira ba Moses i yore ita gae ku koya tepana. Damanina ba Moses i gae ku koya tepana.





Damanina ba God pipiya nikosi wona ereonowasi i sisiyana.
“Yauku Bada ami God Egypt kupurinai patuma saibirina kamonai ai yawasimi.
Komi kega god mutusi kona bopepetisi. Yauku ikesiku wata.
Komi kega tarabibisaka kairavim, kana kinana bage sawara kesana kaidamonai, kona dobu ai, kona okowai, kona tano gaburinai, kona tasi.
Komi kega kosi kona ruduneyisi, kona kosi kona pepetisi kairavina Yauku Bada ami God nuwanuwa rauwiku, ba pipiya iyabosi te bi sinikikiyiku wai, tamatamasi asi saroba ini garubona natunatusi kurisi, ba wawasi ba ini garubona tuputupusi, ba nosinosisi kurisi.
Saba iyabosi tebi nuwayauyauniku ba au kairuwana te bosisireyei wai au nuwayauyauna kurisi ina nae bonabona, kimta ba ku kimta kesana ba ina madamana.
Kau waba kega kona kaobibisakei kairavina Yauku Bada ami God, ba kotoi wata kau waba ina kaobibisakei wai saroba ina yauni.
Au Sabath marana ko nota kikisi ba ko bokuwayei.
Taparoro kesana kamonai kao 6 ami saibira kona wosei,
saba kao kana bi 7 wai biyakam kaona bibigairenina, Bada ami God kairavina. Kona kaonai wai kega kotoi ina saibira, kega kom, kona natunatum, kona am saibisaibirina, kona am aba payapaya, kona kam wagawaga i botu yabata ko mamana wai.
Kairavina Bada ami God kao 6 kamonai wai sapama ba dobu, enaga ba awaika ereonowasi kamosi yai i wose, ba kao kana bi 7 kamonai wai i yakam. Kona kairavina i gaireni ba i bosairei kata kona kaobaisiyena.
Tamam ba sinam kuna bokuwayisi, wai Bada am God yawasa niko dobu ai e bereberimi wai kuna mana ina veoroma.
Kom kega kuna kasibunuwa.
Kom kega kuna rukaipara.
Kom kega kuna pisikara.
Kom kega maturam kuni sisiyena kwarumei.
Kom kega maturam ana yove, kuna kita kirorowei; kega maturam kaowana kuna kita kirorowei, kona ana aba saibisaibira sebare kona wasike, kona ana aba payapayaya, kona ana sawara kesana kuna kita kirorowei.”




















“Kotoi wata pipiya kesana ina ravi, ba ina rabobo wai, kona sina kasibunui.
Saba memena bage i tupuwa kwatama ba God i damaninei ba i tupuwa wai, yauku ana gawara ana binei ba yawasa kairavina naka mena ina vera.
Saba abisiri yai pipiya nuwanuwana i geyei, ba i kasibunuwa wai kasibunuwa pipiyina bagunai wata ina vera au ku raunabonabo saba sina taina kwarokwaroi ba sina kasibunui.
Kotoi wata tamana kona sinana ina ravi wai, sina kasibunui.
Kotoi wata pipiya kesana ina i veruwei ba i buniyei, ba memna bage i gimoni, kona e botawani ba sina panani wai, ko kasibunui.
Kotoi wata tamana kona sinana ina kaonawai wai, sina kasibunui.”


































“Memei bage sebare kesana wasike sinitupana ba kega si bobeyei ba i dauwei, wai wasikena maisana ina terei ba ina rabai.
Saba memei bage wasike tamana ini gesa wai, sebarena wasike sinitupana maisana rubanai tamana ini maisani.
Kaikairapusi kega kona boterisi sina mana.
Kotoi wata aba payapaya ina dauwei wai kona pipiyina ko kasibunui.
Kotoi wata god mutusi kurisi e puyopuyo bunuwa, ba kega Bada kurina wai, ko kasibigoyoni.
Komi dam tumana kega kona bogoyoisi, kona koni poroporovisi. Kona nosi, kata komi yebo kainaonai Egypt kamonai wai nanakasike.
Kega sobesobere kona boyeboyewa kona bogoyoisi.
Memena bage kona bogoyoisi ba, sina tou kuriku wai, asi tou ana nonori,
ba ani yagisi saki wai seri yai ani kasibunuwanimi. Ba kaokaowami sina sobere ba natunatumi sini boyeboyewa.
Memei bage au pipiya kesana bibaita ana waina ba mane ku berei, wai kega yebo maisana ku tepana kuna tere geyei, mane aba potapota biyisi rutainisi.
Memena bage maturam kana nuba garana ku yauni wai ke bere meyei ba muri yai kao ina gakira,
kairavina kana nuba garana kesanaikei ba mekabage ina dauwa. Ba memena bage kega kuna berei ba ina tou kuriku bibaita kairavina wai, ana nonori, kairavina Yauku Bada baibai nuwanuwaniku.”




“Kom kega sisiya kwaru kwarumisi kuni sisiyana pipiya kurisi. Ba yebo kom kega bibuibuiya badana naonai kuna kwaruma ba pipiya goyona i wosei wai kuni baisi.
Kega koroto kuni bonebonisi goyona kona wosei, ba bibuibuiya biyina naonai pipiya kwaru karumisi kuni bonebonisi. Kega goyona kona kibi, kosi rutainisi.”































Damanina ba Bada Moses i wonei, “Kom ba Aaron, Nadab, Abihu, ba Israel magumagurisi asi 70 ko gae Bada kurina ba yogina rabarabai kona bopepeta.
Saba Moses ikesinaikei ini msi gwabi Bada kurina ba mutusi wai kega yabata, ba kega pipiya yabata sina gae ku koya tepana.”
Maranai Moses i nae ba Bada mekabage i wonei wai, pipiya i wonisi ba ereonowasi si kaobeyei si wona, “Yakai Bada awaika i wonei wai ereonowana kana wosei.”
Ba Moses Bada ana sisiya ereonowasi i kiruma kabikabitam. Ba maratom didibarinai i bomsiri ba koya gaburinai akimai raunabobo i bowai, ba yebo akima kaikaposi asi 12 i totorisi, i matakira kata dam asi 12 Israel kamonai te mamana.
Ba Moses Israel yaraka mutusi i poraisi kata suwara kapukapunina si suwara ba bull wotusi nuwanuba suwarina Bada kurina si puyobunuwa.
Moses tara mutuna i yauni ba ku kaboma i sewai, ba mutuna raunabonabo i rusewasewai.
Ba Bidamanina Maragasina Bukana i yauni ba i baiyavi pipiya kurisi. Ba si kaobeyei, “Yakai Bada awaika ereonowana i wona wai kana wosei, ba kana bosisiri.”
Damanina Moses tara kabomina i yauni ba pipiya ku tepasi iru sewasewaisi ba i wona, “Ko kinani, niko tara ebi beyita kata bi damanina maragasina Bada yabata ko wosei wai gamona nununai nanakasike ko wosei.”



Ba Bada Moses kurina i wona, “Kom ke gae kuriku ku koya tepana, ba namai ke mana, ba au kairuwana ba kaotunetune akimai a kirumi kao bibeyebeyesi kairavina wai ana berim.”
Damanina Moses ba kana bibaita Joshua yabata si bobunaga ba Moses, God ana koya i gaeni.
Ba Moses warawaraetesi i wonisi, “Nina koni bipotapota yepo kana veramaga kurimi. Aaron ba Hur wai komi yabata kona mamana. Ba iyabosi te bimagoyowana wai, sina botu kosi sina kinanisi wai, kosi sina bobitotorisi.”
Moses God ana koya i gaeni i gae ku tepana ba guba koyana i sowo potai.
Kata Bada ana kadara i gakira ku Sinai koyana ba guba i sowo potai kao 6 rubana ba, kana bi 7 wai Bada guba kamonai Moses i yorei.
Ba Israel biyisi koya gaburinai, si gagawa wai God ana kadara yaseganina kaikapona, bage keyama kaikarakarasina rutainina koya tepanai si kinani.
Ba Moses maranai koya i gaeni wai guba ku kamona i riu ba nai i mana kao 40 ba pom 40.







Bada, Moses kurina i sisiya i wona, “Pipiya au Tabernacle sina bowai kata yauku kamosi yai yabata kana mana.
Niko Tabernacle kona bowai wai sawarina ereonowana mekabage ani beyim wai nanakasike kona wosei.”
“Pipiya ke kinanisi, kata acacia keyaminai Bidamanina Maragasina Dedewagina sina bowai, ana veoroma 110 cm rubana, ba ana nabanaba 66 cm rubana, ba ana kaidagima wai 66 cm rubana.
Ereonowana kamona ba kupuna gold wata kona pasi koni subibiri.
Kapi asi bata gold yai ko kapuni ba ko wosei kata, ruwamo kaena sepinai ba yebo ruwamo sepinai koi karapasipasi.
Ba pawo acacia keyaminai ko wosei ba gold yai ko pasibibiri.
Bidamanina Maragasina Dedewagina kabarina kairavina wai pawo koi tupasusurana ku kapi kamona ba kona kabari.
Nikosi pawo kapi kamonai sina mana wai kega meyana kona botavetaveyana.
Au bi damanina maragasina akimai a kiruma wai, ba ana berimi wai ku Bidamanina Maragasina Dedewagina ku kamona ko terei.
Ba piragagoyo pupuna taveyina gawarina kana sowo wai, gold yai wata, kona wosei, ana veoroma 110 cm rubana, ba ana nabanaba 66 cm rubana.
Cherubim ruwamo gold yai ko gudai ba kana sowo pusirisi yai ko taura.
Ba cherubim kesana sowona damonai ko terei, ba yebo kesana sepinai ko terei. Kata sowo ba cherubim sina wosei wai kesanina.
Ba mapemapesiyai sina sowoi ba sina bo papari. Kosi sini nao bereyana ba sini genara ku piragagoyo pupuna taveyina kana ku sowo.
Ba kaobiyiyibana maragasina dedewagina kana sowo ai ke kasi tawani ba au bi damanina maragasina akimisi ana berim wai ku kamona ki uwani.
Ba namai ana pananim ba au kaotunetune maragasina ereonowana ana berim Israel biyisi kairavisi.”












































































“Tuwateim Aaron ba natunatuna Nadab, Abihu, Eleazar, ba Ithamar. Israel kamosi yai ke yorisi. Ba ke bosairisi yauku au priest ba sina bosaibisaibiriku.
Ba Aaron kana kaobunaga garana bobokuwayina ba nuwarubarubana ke wosei kata, maranai ina kotei wai pipiya sina kumarei ba sina bokuwayei.
Pipiya a bineisi ba nuwasuya i a berisi, kata sawara mutusi te wosewose wai, kosi wata ke yorisi kata Aaron kana priest garana sina wosei. Ba kuni gaireni ba kuna bosairei, kata kona priest rutainina ina bosaibiriku.”




























































































































Kata Bada Moses kurina i wona,
“Ke kinani! Yauku Judah ana dam kamonai Bezalel, Uri natuna ba Hur wawana a binei,
ba God ana Kanuma ai bonuwei, wai nuwasuya, kuira ba saibira a berei wai sawara ereonowasi yaronai e wosewose:
Kona saibira e bigayamei ba e kaobibeyebeyisi wai gold, silver, ba bronze yai te wosewose,
akima te taratara kiruma, ba keyama te rautasi bibisaka. Nikosi saibira i kesina i kuira wai nimanai ina wose kabitam.
Ba yebo Oholiab a binei, Ahisamak natuna, Dan ana dam kamonai. Kona, kana bibaita kesana, saibira a berei kata turaturana yabata sina saibira. Ba yebo kosi ereonowasi nuwasuya a berisi wai nimasiyai saibira a kaotunetune yim wai, ereonowana sina wose.
Au Tabernacle, ba Bidamaina Maragasina Dedewagina kana kasitawana, ba piragagoyo pupuna taveyina gawarina ba sawarina ereonowana,
pesapesa, ba kana sawara ereonowana, kibe kana aba bimsimsiri. Gold yai si wosei wai ba sawarina ereonowana, pugu gairena kana kapukapuna raunabonabona ba sawarina,
ba suwara kapukapuna kana raunabonabo, ba sawarina, ba bosuwana kabomina ba kana aba bimsimsiri,
ba yebo gara kaobaisiyesi kona metena, Aaron kairavina ba natunatuna yabata kata sina kote ba priest saibirina sina wosei.
Ba biboro wairorona, ba bane puguna, gawara kaobaisiyena kairavina. Ba pipiya nikosi sawara sina wose mekabage a kaotunetuneyim wai nanakasike.”







Maranai si kinana kabakaba kata Moses koyai i bi metewa wai, si botu Aaron kurina si kesanisi ba si wona, “Ke botu ama god kuna wosei kata, kona ini naovikai. Ba niko sebare Moses Egypt kamonai i urabaikai ka botu nina, ba i tere bigaruikai wai kega ka kuiri awaika i tupuwa kurina.”
Ba Aaron i kaobeyisi i wona, “Kaokaowami bibaine ba natunatumi sebasebare ba bibaine kasi taina komakoma gold yai si wose wai ko bo tavetaveyana ba ko yauna ko botu kuriku.”
Kata pipiya ereonowasi kasi taina komakoma gold yai si wose wai si bo tavetaveyana ba si botu Aaron si berei.
Ba Aaron taina komakomasi i yauna ba i kapuna si nubanuba ba tarabibisaka cow natuna rutainina i wosei. Ba maranai si kinani wai si yogoi ba si wona, “O Israel, niko god Egypt kamonai i uraba kasibauvita!”
Maranai Aaron nikona i kinani wai bull natuna naonai raunabonabo i bowai ba i yonayona, “Maram wai Bada kurina tana poraga.”
Maratom didibarinai pipiya asi suwara kapukapunisi ba nuwanuba suwarisi aba payapayayisi si kapuna. Ba si makira si kam yogoyogo ba si tomatoma neganega, ba sibi kakaiwaka wose.
Ba Bada Moses i wonei, “Ke gakira yagiyagina, kairavina am pipiya Egypt yai ku uraba kasibauvisi wai kosi te boneganega tebi kakaiwaka wose.
Kosi au kaotunetune a wonisi siti sununuri wai ketana si siwani, ba gold yai bull natuna si wosei ba kona te bopepetei. Ba te wonawona, ‘Israel biyimi, nikona wai ami god kona Egypt kamonai i naovimi ko kasibau.’
Nikosi pipiya a kinanisi i kakaba.” Bada Moses kurina i wona, “Ba kosi asi bi kawakasekase wai, a kuiri.
Kona kairavina ke boteriku. Au yagisi damina sina yauni. Yauku ana reso bigarugaruisi ba ana kasibigoyonisi. Ba kosi wasasi wai, muri yai kom kamomi yai dam kaikapona ana wosei.”
Saba Moses Bada ana God kurina i baba kuwakuwayei i wona, “Bada, awaika kairavina am pipiya kurisi ke biyagisi, kom am maragatai am pipiya Egypt kamonai ku urabaisi si kasibau. Kona kairavina kega kuni yagisi ba kuna kasibigoyoisi!
Memena bage Egypt biyisi sina kayo wona, ‘Ana nota goyona wai, Israel biyisi i uraba kasibauvisi ku koya mena, kata niko dobu ai iti kakabisi.’ Am yagisi ke boterei, ba ki nuwanuwanisi, ba kega goyona am pipiya kurisi ke wosei.
Am saibisaibirisi Abraham, Isaac ba Jacob ke nosisi, kom ikesim mom ku wona, ‘Am rakaraka ana wosisi sina rakata saki, bage gwamegwame sapamai, ba niko dobu wai iti karisi yai asi buderi yepo mara ku damona.’”
Kata Bada i nuwabirabira ba Israel biyisi i nuwanuwanisi ba kega i kasibigoyonisi.
Ba God ana kairuwana akimisi ruwamo naonai ba murinai i kiruma ba Moses i berei ba koyai i kabara i gaikira.
Nikosi akima petapetasi wai God i wose wai, ikesina mom i kiruma.
Maranai Joshua pipiya si rasarasa ba sibi kwaributu wai Moses i wonei, “Nonorina bage abiya kwanatu kamonai i tupuwa.”
Ba Moses i kaobeyei i wona, “Kega bimaragata rasana kona getawana rasana saba nuwagaire taborina a nonori.”
Maranai Moses i botu ku basekwa parina, ba bull wotuna si wosei, ba si rikuriku i kinanisi wai, i yagisi saburere. Ba akima petapetasi koya gaburinai i garugaru ku tano ba si kasigaoworana.
Ba bull wotuna si wosei wai i yauni ba keyamai i kapuni, ba i kasigudagudai i isara ba i garu kirei ku okowa ba Israel biyisi i kaomainimainisi si tomani.
Ba Aaron kurina i wona, “Nikosi pipiya mekabage si wosim wai, kui naovisi niko piragagoyo kaikapo sakina ko wosei?”
Ba Aaron i kaobeyei, “Au bada, kega ki yagisi kuriku, nikosi pipiya ku kuirisi kata piragagoyo wai asi nuwaonowana.
Kona kairavina kosi si woniku, ‘Ama god ke wosei kata kona ini naovikai. Ba niko pipiya Moses, Egypt kamonai i urabaikai ka kasibau wai kega ka kuiri awaika kurina i tupuwa.’
Kata a wonisi, ‘Kotoi wata gold karimi yai wai ke botaveyei kuna beriku.’ Ba si beriku wai ku keyama karakarasina ai garu gegeyana ba kosi kamosi yai bull wotuna i tupuwa.”
Moses i kitai kata Aaron pipiya i kita bigaruisi si veravera kwatakwatama ba kasi abiya matasi yai si bigigima meyisi.
Kata Moses basekwa matam ketanai i msiri ba i parara, “Kotoi wata Bada kairavina wai, ke botu kuriku!” Ba Levi biyisi ereonowasi si notuwa kurina.
Damanina ba Moses kurisi i wona, “Bada Israel asi God nikasike e wonawona, ‘Ereonowami ami seri ko yauna ba niko basekwa kona riu roboi, niko mutunai kona dagui ba kona nae no ku mutuna, warewaresimi, turaturami ba maturaturami ereonowasi koni kasibunuwana.’”
Kata Levi biyisi Moses i kaotunetuneyisi wai si wosei, kata kona kaonai, wai pipiya 3,000 rubana si rabobo.
Damanina ba Moses i wona, “Komi karaku Bada i bosairimi kairavina natunatumi ba warewaresimi kega ko gegenuvisi wai niko kaonai i gairenimi.”
Kata mara i tom wai Moses pipiya kurisi i wona, “Komi piragagoyo i rakata saki ko wosei, wai karaku yauku ana gae Bada kurina, ba ani babai ami piragagoyo meimei bage ina notataveyei.”
Damanina Moses i veramaga i gae Bada kurina ba i wona, “Bada, nikosi pipiya piragagoyo i rakata saki si wosei. Kosi yebo gold yai asi god si wosei.
Ba karaku a bibaba kuwakuwaim asi piragagoyo ke notataveyei, ba kega wai yauku sarobina ana kabari.”
Saba Bada Moses i kaobeyei i wona, “Kega, iyabosi wata piragagoyo si wosei kuriku wai, kosi wata kasi waba au buka kamonai ana kasipupuna.
Ba karaku ke nae, ba au pipiya ki naovisi ba a wonim wai kona ku kupurina. Au aneya ini naovimi. Ba saba saroba kana mara ina botu wai, kona maranai piragagoyo kairavina saroba ana berisi.”
Kata Bada gubaga goyona mom i porai, pipiya kurisi kairavina kosi bull natuna Aaron i wosei wai, si bopepetei.























Bada, Moses kurina i wonei, “Akima petapetasi ruwamo ke ru tasi, rorowa kui kasi gaoworana wai rutainisi ba wona, a kiruma wai nanakasike yebo ana kiruma mena.
Maram mara ina tom wai ke bobunaga, ba ke gae ku Sinai koyana ba namai tepanai ana pananim.
Kega kesana kotoi yabata kona gae, kona kotoi kesana koyanai sina kinani. Ba kega abapayapayaya yabosi koya gaburinai sina kam bisubibiri.”
Damanina ba Moses, Bada i kaotunetunei wai, nanakasike akima ruwamo rorowa i rutasi wai rutainisi i bobunaga ba mara tom wai i kabara i gae ku Sinai koyana.
Ba Bada guba kamonai i gakira, ba asi ruwamo nai si msiri. Ba Bada ikesina mom kana waba i kaobidebei “Yauku Bada.”
Ba Moses naonai i veraibira, i wonawona, “Yauku Bada, Yauku Bada yagaireku, ba bibaita bitaku. Kega yagisi yagiyaginiku ba au nuwayauyauna ba yapaiki i rakata saki.
Au bai nuwayauyauna ne bonabonana, kimta thousand rubana kurisi ba wose goyogoyosi, kawakasekase, ba piragagoyo a notanota taveyana. Saba wose goyosi pipiyisi kega ana kita bigaruisi, tama ana saroba ini garubona natunatuna, ba natunatusi ba kimta bitonuina ba bai bataina kurisi.”
Moses i rudune ku tano ba God i bopepetei ba i wona,
“Bada, memna bage ke binuwagaire kuriku wai, a bibabaim yabata ta nanae. Bisuwona nikosi pipiya wai kawakasekasesi, saba ama piragagoyosi ke notataveyana ba ke yaunikai kata am buderi.”
Damanina ba Bada i wona, “Yauku bidamanina maragasina kom yabata a wosewosei. Ami pipiya ereonowasi matasi yai, wose kaimasavisi kega meyana dam kesana kamonai kona dobu kamonai si wosei wai ana wose. Nikosi wose wai komi kairavimi ana wose, pipiya yabata ko mamana wai ereonowasi au maragata sina kinani ba sini wareyei.”

















Moses kao 40 ba pom 40 Bada yabata si mana ba kega kesana kam i kani kona okowa i tomani. Ba bidamanina maragasina akima petapetasi tepasi yai Bada i kiruma — kata Kairuwana asi 10.
Maranai Moses Sinai koyanai kairuwana akimisi petapetasi ruwamo i kabara i gakira wai, kega i kuiri kata Bada yabata si sisiya wai naona i ruyasegana.
Maranai Aaron ba Israel biyisi Moses naona si kinani i ruyasegana wai si nagara ba kega si botu ku gwabina.
Saba Moses i yoereyana wai Aaron ba Israel badasi si botu ba kurisi i sisiya.
Kona murinai Israel biyisi si notuwa kurina, ba God ana kaobiyoyobana ereonowana Sinai koyanai Bada i berei wai i kara berisi.
Maranai Moses kurisi i sisiya i kakaba wai, kana kwarewai naona i sowoi.
Ba maranai Moses i riuriu Bada kurina bisisiya kairavina wai kwarewa i botaveyei. Ba i kasikasibau wai Bada awaika i kaotunei wai ereonowana i bimamatarisi,
ba si kinakinani kata naona wai yaseganina. Ba yebo Moses naona i sowosowo meyei yepo i veraveramaga mena Bada yabata si bisisiya.
















































































































































































Damanina ba Bada, Moses kurina i sisiya,
“Niko bodu nawaravina ba yebo kaona dagudagunai Tabernacle ke bowai.
Ba au kairuwana asi 10 akimisi kiuwana ku Bidamanina Maragasina Dedewagina kamona ba gawara kaobaisiyena kana tupapapara ke wosei kata Dedewagina ina sowoi.
Pesapesa ke botuwei kuna terei ba kana sawara si wose wai ereonowasi ke taura kabitam, ba yebo kibe kana aba bimsimsiri ki totori ba kibesi ku tepana ke taura.
Pugu gairena kana kapukapuna, raunabonabona gold yai ko wosei wai, Bidamanina Maragasina Dedewagina naonai ko terei, ba kana tupapapara matam ketanai ko terei.
Suwara kapukapuna raunabonabona God ana Tabernacle naonai ko terei.
Tabernacle ba raunabonabo basusi yai, kaboma kaikapona ere okowina ko terei.
Tabernacle ba raunabonabo ke gara bibiri ba matam ketana tupapapara ki rorokei.
Ba wairoro ke yauni ba yove ba sawara ereonowana kamonai ki boroi ba ke bobaisiyei, kata kona kaobaisiyena ina mana.
Ba yebo suwara kapukapuna raunabonabona ba sawarina ereonowana ki boroi, ba ke bobisiyei kata kosi wai kaobaisiyesi.
Bosuwana kabomina ba kana aba bimsiri yebo yabata ki boroisi ba ke bobaisiyeisi.
Aaron natunatuna yabata ke botuvisi ku Tabernacle matam ketina ba okowai ki yekaisi.
Ba Aaron gara kaobaisiyenai ki garai, ki boroi ba ke bosairei kata priest rutainina yauku ina bosaibiriku.
Natunatuna ke botuvisi ba kasi garai ki garaisi.
Damanina ba tamasi rutainina ki boroisi kata kosi au priest ba sina bosabiriku. Kata kuni biboroisi wai kosi priest saibirina kamosi yai ini garubonebonei.”
Moses Bada mekabage i kaotunetunei wai ereonowana nanakasike i wosei.
Damanina ba, bodu bairuwaina ba nawaravi dagudaguna, kaonai Tabernacle si bobimsiri.
Moses Tabernacle i bokabari maranai tukeke kasibimsimsiri i totorana ba tupabona i taura ba i sogai ba ariri i totorana.
Kata Bada i kaotunei wai, yove korarina i yabara potai ba Tabernacle tepanai aba payapayaya kwapirinai i sowoi.
Kata Moses kairuwana akimisi petapetasi ruwamo ku Bidamanina Maragasina Dedewagina kamona i uwana, ba kana pawo ku kapi i tupasusurana ba piragagoyo pupuna taveyina gawarina i kasitawani.
Damanina ba Bidamanina maragasina dedewagina ku Tabernacle kamonai i terei ba i tupapapari. Bada i kaotunei wai, nanakasike Dedewagina i kasipapari.
Pesapesa yebo Tabernacle kamonai ku yabarata mena gawara kaobaisiyena parinai i terei, tupapapara garana kupunai,
ba bread tepanai i terei, suwara Bada kurina, i kaotunetunei wai nanakasike.
Kibe kana bimsimsiri Tabernacle kamonai i terei ku yawara mena pesapesa sepinai,
damanina yebo kibe i kapuna Bada naonai, Bada i kaotunei wai nanakasike.
Ba yebo runabonabo gold yai si wosei wai Tabernacle kamonai tupapapara naonai i terei,
ba bane i kapuni Bada i kaotunei wai nanakasike.
Ba Tabernacle matam ketanai tupapapara garana i rorokei.
Suwara kapukapuna raunabonabona Tabernacle matam ketana parinai i terei kata tepanai suwara kapukapunisi ba grain suwara kapukapunisi berena kairavina, Bada i kaotunei wai nanakasike.
Bosuwana kabomina wai Tabernacle ba raunabonabo basusi yai i terei ba kamonai okowa i sewai.
Moses ba Aaron, natunatuna yabata namai yarosi ba kaesi si bosuwana.
Maranai si riuriu ku Tabernacle kona ku raunabonabo wai, yarosi ba kaesi si bosuwana, Bada Moses i kaotunetunei wai nanakasike.
Ba yebo Moses Tabernacle ba raunabonabo i gara bibiri ba matamketana i tupapapari kata i gudui. Damanina ba Moses saibira i kakabi.
Ba guba Tabernacle i sowoi ba Bada ana kadara i bonuvi.
Moses kega rubana ita riu ku Tabernacle kamona kairavina guba i sowo potai ba Bada ana kadara i bonuvi.
Maranai guba Tabernacle tepanai ina bokabari wai Israel biyisi wagawaga sina dagui,
ba abisiri yai guba kega ina gae wai, sina mamana yepo guba ina gae wai sina tauya.
Mamanina asi wagawagana kamonai Bada ana guba kaoai wai Tabernacle tepanai si kitakitai ba pomai wai keyama kaikarakarasina guba kamonai si kitakitai.
Bada Tabernacle kamonai i yoereyana Moses kurina ba i wona,
“Ki sisiya, Israel biyisi kurisi ba ke wonisi, ‘Maranai kom kotoi wata, am puyo kuna botuwei Bada kurina wai, am aba payapayaya cow, sheep, kona goat yabona kamosi yai kesana ke yauni ke botu kuna puyobunuwa.
Memei bage am suwara kapukapunina wai aba payapayaya sebare wotuna kesana kuna suwara wai, kega gubagubagina kuna botuwei ku Tabernacle matamketana wai Bada ina bosekwaim.
Kona yarona suwara kapukapunina gayamina ina terei wai Bada ina bosekwaim, ini waubirai ba ana piragagoyona ini maisa taveyei.
Kata bull wotuna Bada naonai ina kasibunui ba Aaron natunatuna wai kosi priest kata, tarana sina yauni ba raunabonabo Tabernacle matamketanai e bimsiri wai, sina sewa bibiri.
Ba aba payapayaya kwapirina ina sikai ba ina mutui.
Ba Aaron natunatuna kosi priest raunabonabo tepanai keyama sina kemai ba sina kapuni.
Kata Aaron natunatuna priests aba payapayaya si mutui wai gayamina, ba nanarina raunabonabo keyama karakarasina tepanai sina bobunagi.
Ba yebo kamokamona ba kaekaena okowai ina kai bosuwana ba priest ereonowana raunabonabo tepanai ina kapuni. Kona wai suwara kapukapunina ba kaimasavina ba sirina pugunai, wai Bada ini nuwagaire.’”
























“Abisiri yai kotoi kam yabata suwarina aba payapayaya yabona kamonai ina suwara wai, sebare kona wasike, kega maumauwina Bada ina puyoi.
Yebo yarona ana suwara abapayapayayina gayaminai ina terei ba Tabernacle matamketanai ina kasibunui. Kata Aaron natunatuna, kosi priest tarana raunabonabo sina sewa bibiri.
Kata priest kam yabata suwarina mutuna wai puyobunuwa kaimasavina Bada kurina. Nikosi wai ereonowasi wairoro e sowosowoi kamokamona kamonai,
kupuvidividi ruwamo, ere wairorosi ba katekatena e sowosowoi ba ere kupuvidividina ina taina taveyei.
Ba Aaron natunatuna nikosi raunabonabo tepanai sina kapuna, suwara kapukapunina keyama karakarasi tepanai. Nikona wai sirina puguna gairena ba puyo kaimasavina Bada kurina.”













































































































































































































































































Bada Moses ba Aaron kurisi i wona,
“Kotoi wata gubaga kona, dibudowa kona sinina ina yano tabiri wai yagiyagina ina botu Aaron kona natuna kesana e bipriest wai kurina.
Gubagina priest sina bokinakinani ba sini korokorona ina poepoe ba gubagina ina gakira ku biyona wai, kona wai gubaga goyona. Ba priest ina kita kabai wai ini yoneyonei kata kona pipiyina wai pudapudana, ba meyaga ina kasibau taveyei.









































Kotoi wata gubaga kaikapona sininai wai gara tamo sikasikasi ina kote, ba kega uyawina ina pagiri ba kipuruna ina kasi papari ba ina para pipiya kurisi, ‘Pudapudaku! Pudapudaku!’
Ba gubagina karakuwata gwabinai ina manamana wai, kona wai pudapudana. Ba i kesina meyaga kupunai ina mataveyana.”


















































































































































“Meo Israel biyina, kona dam tumana nina e mamana ba siyauwa ere taratarana ina kani wai, kana parata ana taini ba ana ma kupukupusi.”
“Yawasa ereonowana tara kamonai e mamana wai, kona kairavina Bada i kaotunetune kata tara ereonowana ina sewa taveyei ku raunabonabo tepana. Kona tarana wai piragagoyo ebi maisa taveyei.”





Bada i sisiya Moses kurina,
“Israel biyisi ke wonisi, ‘Yauku Bada ami God.
Kona kairavina kega Egypt biyisi koi boneboneisi memena ko mamana wai, kona Canaan biyisi karaku nakai au rabaimi ta nenae wai, kega kosi koi boneboneisi.
Au kairuwana kona bosisirei ba kona kita kabitamni kata au kaobiyoyobana kona kibi. Yauku Bada ami God.
Kona kairavina au kairuwana ba au kaobiyoyobana kona bokikisi, kairavina sebare kotoi e bosisira wai yawasina ina manei. Yauku Bada.
Au kaobiyoyobana ko nonori. Kega kesana kotoi ana rakaraka damana ba ina dauwei.












Wasike kana nawaravi ina yauni maranai kega kuna dauwei. Kona wai pudapudana.
Maturam kaowana kega kuna dauwei, ba kuni pudapudaim.
Kega natunatumi god Molech ana raunabonabo tepanai kona puyobunuwa. Yauku Bada ami God, ba nikona kona wosei wai kau waba koni gigimi.
Kega sebare kesana sebare kwainana ina dauwei nakasike bage wasike e dudauwei wai rutainina. Nikona God kurina wai i goyo saki.
Kega kesana sebare aba payapaya ina dauwei, ba ini pudapudai ba wasike kega sinina ina kaotaveyei aba payapaya sebarena ina dauwei. Niko wose kega e mamana ba kega nikasike ina tupuwa.
Nikosi wose kega kona wose. Canaan biyisi kosi wosesi si wosewose kairavia ana kwabina taveyisi.’”






Ba Bada Moses kurina i wona,
“Israel biyisi ki runotuwanisi ba ke wonisi, ‘Yauku ami Bada ba ami God kaobaisiyeku wai, komi yebo kaobaisiyemi.














Kega nuwanuwami yai waresim kurina kuni yagisi. Ba maturam ke kaorumatani kata ana goyona kega bitana kuna kabari.
Kega kotoi ana goyona bisarobina kuna nuweni kona nuwanuwami yai yagisi ina mana ba maturaturam ki nuwayauyaunisi nanakasike bage ikesim ke binuwayauyaunim. Yauku Bada.’”



















Bada God Moses kurina i wona,
“Israel biyisi ke wonisi, ‘Komi Israel biyimi kona neneyana Israel kamonai ko mamana wai natunatumi Molech kona berei wai, kona rabobo. Meyaga biyisi akimai sina kasibunuimi.



Ba iyabosi raoboraobosi kanumisi yabata te bisisiya, ba te bisununurisi, ba kanuma goyogoyosi te binaovisi te raukaipara wai, ana ma kupusisi ba asi dam kamosi yai kasi parata ana taini.’”












































































































































Bada Moses kurina i sisiya i wona, “Israel biyisi ke wonisi, ‘Kotoi wata kwainana ini sirageyei wai, yebo kesanina kurina sina wosei.
Abisiri yai sirikena ina kasikotobi wai, kona yebo sirikena sina kasikotobi. Abisiri yai kotoi matana ini goyoni wai, kona yebo matana sini goyoni. Abisiri yai kotoi nibona ina kasitaveyei wai, kona yebo nibona sina kasitaveyei. Kotoi wata wose goyona ina wosei wai, yebo kesanina kurina sina wosei.
Kotoi wata pipiya ana aba payapaya ina kasibunui wai, ini tepari. Kotoi wata pipiya ina kasibunui wai, kona yebo ko kasibunui.
Yauku Bada, ami God, niko kairuwana, wai komi Israel biyimi, ba dam tumana, kamomi yai kosi te mamana wai ereonowami kairavimi.’”
























































































































































































































































































































































































Bada Moses kurina i sisiya i wona,
“Israel biyisi nikasike koni gairenisi ba kona wona kurisi,
‘Bada, ini gairenimi, ba ini taraparanimi.
Bada naona ina yasegana kurimi ba ana bibaita kurimi ina mana,
Bada ina ma karokaronimi ba nuwanuba ina berimi.’
Yauku kau wabai nikasike Israel biyisi kurisi sina wosei wai yauku ikesiku mom ani gairenisi.”

































































































































































































































Bada i sisiya, Moses kurina,
“Israel biyisi asi dam 12 kamosi yai bibadana kesakesasike ke bineisi, ba ki poraisi Canaan tanona Yauku Israel biyisi a berebereisi wai sina nanagi.”
Kata Bada i kaotunei wai Moses nanakasike i wosei. Israel asi dam babadisi asi 12 Paran kupura momnai i poraisi si kasibau.













Maranai Moses i poraisi Canaan sita kita nanagi wai i wona, “Negev kamonai wata ko nae ku sepina ku koya yogiyogisi.
Kupurina ko kita nanagi, pipiya biyamo namai te mamana, ba kosi maragasisi kona mesumesusi.
Tanona ko nanaga kabitamni kata gairena kona goyona. Kwanatusi ko nanaga kata kamagisi kona si gara bibira.
Tanona marimariyina kona gomagomarina. Namai keyama kona kega. Ko wosei rubai kata tano uwana mutusi kona yauna kona veramaga.” (Kona maranai grape menai si dagui.)
Damanina ba si nae ba tano si nanagi, Zin kupura momnai ba si nae ku Rehob, Lebo-Hamat kupurina parinai.



Pipiya kupura si nanagi wai kao 40 murinai si veramaga.
Si veramaga Moses, ba Aaron ba Israel biyisi ereonowasi kurisi Kadesh yai, Paran kupura momna kamonai. Namai ereonowasi kurisi si mamatara ba yebo kupurina uwana si beyisi.
Moses kurina si wona, “Kupurina ka nanagi ba ka panani kata kona marimariyina ba tano gairena, ba nina uwana mutusi.
Saba pipiyisi nai te mamana wai si maragata saki, ba asi meyaga kaikaposi ba asi gari padapadasi. Yebo Anak ana dam namai ka kinanisi. Pipiya kaidagimisi.
Amalek biyisi Negev kupurinai te mamana, ba Hitti, Jebusi ba Amori biyisi koyai te mamana, ba Canaan enaga parinai ba Jordan okowina parinai te mamana.”
Ba pipiya Moses si msi bibiri wai Caleb i wonisi sita ma guguba ba i wona, “Kota wai rubarubana nokosi pipiya tana getawanisi ba asi tano tana yauni.”
Saba pipiya yabata si gae wai si kaosaira, “Kega, nokosi pipiya si maragata saki, kega rubana kosi yabata tani abiya.”
Kata Israel kamosi yai si kaobimaragwasa, si wona, “Tano ka nanagi wai kega marimariyina ba pipiya nai te mamana wai ini kampariparisi. Pipiya ereonowasi ka kinanisi wai pipiya kaidagimisi.
Nephilim yebo namai ka kitai, kona Anak ana dam. Ba kurisi wai bage kota sapom rutainisi, ba kinanita kosi kurisi wai kesanina.”
Kona pomnai pipiya ereonowasi gamosi kaikaponai si tou rasarasa.
Moses ba Aaron kurisi si gwini, si wona, “I gaire kata Egypt yai kata ma mom, kona niko kupura momna kamonai tata rabobo.
Ba awaika kairavina Bada i yaunita ta nenae niko ku kupura ba abiya kamonai sina kasibunuwanita? Ba kaokaowata ba natunatuta sina patumisi. I gaire kata tata veramaga ku Egypt!”
Ba kosi wata si kaoboneyana, “Kota bada wauna tana binei ba tana veramaga ku Egypt.”
Damanina Moses ba Aaron Israel biyisi ereonowasi si gaenisi wai naosi yai si peku ku tano.
Ba Nun natuna Joshua ba Jephunneh natuna Caleb, kosi yabata tano si nanagi wai, ere yapoyisi kasi gara si sika.
Ba Israel biyisi ereonowasi kurisi si wona, “Nao tano ka yewo ba ka nanagi wai i gaire saki.
Abisiri yai Bada gwabiti yai wai, ini naovita tana riu nao ku kupura tanona gairena ba mariya bonabonana ina berita.
Kega Bada kurina koni kawakasekase. Ba kega pipiyisi kona nagarisi, rubana tana getawanisi. Kasi abapapara wai kega, ba Bada wai kota gwabiti yai. Kega kona nagarisi.”
Saba koroto ereonowasi si wona, kata akimai sita kasibunuisi. Saba Bada ana kadara Tabernacle yai i rerematara Israel biyisi ereonowasi kurisi.















Damanina ba Bada Moses ba Aaron kurisi i wonisi,
“Meyana nikosi pipiya kaikorotosi, pipiya goyogoyosi, ba kawakasekasesi, kuriku gwini sina boterei! Israel biyisi asi kaogimoto ba gwini a nonori.
Ke wonisi kata, ‘A mamana ba awaika si bisisiyei a nonori wai, nanakasike kurimi ana wosei.
Ereonowami niko kupura momnai, ko gwinigwini kuriku, ba komi iyabomi pipiya baiyavisi maranai si baiyawimi ba kami bodu 20 ba i gae wai kona rabobo.
A kaobiyoyobanimi namai kota mana saba kega komi kotoi ina riu, Caleb ba Joshua kosi wata sina riu ku kupurina.
Natunatumi ko wona sina pisikarisi, wai ana yaunisi ana riu kupura koi sinikikiyei wai nakai, ba namai nuwagaire ai sina mana.
Saba komi wai niko kupura momnai kona rabobo.
Ba natunatumi wai sheep aba potapota rutainisi, niko kupura momna kamonai sina bubuwa neubuwa bodu 40 rubana ami nota kabakaba kairavina, yepo ereonowami kona rabobo.
Kao 40 kupura ko nanagi wai nanakasike saroba ana berimi, bodu kesana wai kao kesana rubana. Koi abiyiku wai au damidami kona yauni.
Yauku Bada a wona, bisuwona nikona ana wosei, niko kaikorotona kuriku si kawakasekase wai, ereonowasi niko kupura momnai sina kakaba. Nina sina rabobo.’”








































































































































































Israel kaikorotona nawaravi dagudagunai si botu Zin ku kupura momna ba Kadesh ai si kwanatu. Ba Miriam i rabobo ba si dogui.
Ba memena si kwanatu wai okowa kega, ba pipiya si notuwa Moses ba Aaron kurisi ba si gwini,
“I gaire kata warewaresita Bada ana Tabernacle naonai si rabobo wai yabata tata rabobo.
Awaika kairavina Bada ana pipiya kaikorotona ku botuvisi niko ku kupura momna kata nina ama abapayapayaya yabata kana rabobo?
Awaika kairavina kom ku wosei wai Egypt ka kasibau taveyei niko ku kupura goyo tavetaveyina? Memena grain kega, fig kega, grape vine ba pomegranate kega ba yebo toma kairavina wai okowa kega!”
Ba Moses ba Aaron pipiya dugu kaikorotona si sumarisi si nae ku Tabernacle matam ketanai naosi yai si peku ku tano ba Bada ana kadara i rerematara kurisi.
Bada Moses kurina i wona,
“Am ruwakuna ke yauni ba kom ba tuwateim Aaron pipiya koi runotuwanisi ba matasi yai ki sisiya nao ku akima ba okowa ina busira ina kasibau, kom okowa akima kamonai kuna yore kasibauwei wai pipiya kaikorotosi asi aba payapayaya yabata sina toma.”
Kata ruwakuna Bada matanai i yauni, i kaotunei wai nanakasike.
Moses ba Aaron pipiya duguna akima naonai si kesanisi ba si wonisi, “Koi tainabaenega, komi kawakasekasemi, kata okowa komi kairavimi niko akima kamonai kani kasibauni kona?”
Damanina ba Moses yarona i bokabari ba ana ruwakunai akima i ravi mara ruwamo. Ba okowa kaikapona i busira i kasibau ba pipiya kaikorotona asi aba payapayaya yabata si toma.
Saba Bada Moses ba Aaron kurisi i wona, “Kega koi tumaganiku ba au kaobaisiyena Israel biyisi matasi yai kega ko bokuwayiku wai niko dugu kaikorotona kega koni naovisi ku kupura a bereberimi wai nakai.”










Hor koyanai Edom kana biparaparata gwabinai Bada Moses ba Aaron kurisi i wona,
“Mara i botu kata Aaron ina rabobo ba nosinosina kurisi ina nae. Ba Israel biyisi tano a berebereisi wai kega nakai ina riu, ba Meribah okowina kairavina ami ruwamo a kaobiyoyobanimi wai koi kasikotobi.
Aaron natuna Eleazar yabata keurabaisi, ko gae ku Hor koyana.
Namai Aaron kana priest garasi ke botaveyei ba natuna Eleazar ki kotei, kairavina Aaron namai ina rabobo ba nosinosina kurisi ina nae.”
Bada Moses i kaotunei wai, nanakasike i wosei, asi tonu pipiya kaikorotona si kinakinasi ba Hor koyana si gaeni.
Moses Aaron kana priest garasi i botavetaveyana ba natuna Eleazar i kotei. Ba Aaron namai koya tepanai i rabobo. Damanina ba Moses ba Eleazar si gakira,
ba pipiya kaikorotona maranai si kuiri kata Aaron i rabobo wai Israel biyisi ereonowasi kao 30 kairavina si tou.



Ba Israel biyisi Hor koyanai si tauya si nae Enaga Taratarana parinai wata Edom si yewo bibiri. Saba pipiya si yewo yepo si netotoyana,
ba pipiya God ba Moses si kaosairei, si wona, “Awaika kairavina Egypt yai ku urabai kai ba kupura momnai kana rabobo? Nina wai kam kega ba okowa kega ba niko kam sinikikaiyina kega ama waina!”
Ba Bada mota gomara rutainisi ku kamosi i poraisi ba pipiya si kanisi wai Israel biyisi pesarisi si rabobo.
Ba pipiya si botu Moses kurina ba si wona, “Yakai Bada ba kom matami yai kai sisiya wai piragagoyo ka wosei. Ke rupari kata Bada mota kariki yai ina yauna taveyana.” Kata Moses pipiya kairavisi i rupari.
Bada Moses kurina i wona, “Mota ke wosei ba ku ariri ke kasiratui ba ki totori. Ba kotoi wata mota ina kani wai, ina gagawa motana ina kinani wai ina yawasa.”
Kata Moses mota kwari kadakadarina i wosei ba ku ariri veoromina i kasiratui ba i totori. Ba kotoi wata mota i kanikani wai mota kwari kadakadarina i kinakinani wai i yawayawasa.
Israel biyisi si tauya mena wai Obot yai si kwanatu.
Ba Obot si kasibau taveyei si nae Iye Abarim kupura mom Moab kao e gegae wai namai yebo si kwanatu.
Ba namai si nae ba Zered kawa sanaginai si kwanatu.
Ba namai si nae ba Anon okowina parinai si kwanatu, kona wai kupura momna ba i nae ku Amori kupurina kata Arnon wai Moab ba Amori biyisi asi biparaparata.







Ba Israel biyisi kawariyonayona si poraisi Sihon Amori biyisi asi taupauma sita wonei,
“Ke kinana momikai ba am kupura kamonai wata kana nae. Kega kani utusaira ku kwapu kona ku vine baona kona meo doguai okowa kana toma. Ba totorina taupauma ana keta badai ka nenae yepo kani garubona.”
Saba Sihon kega i damanina kata Israel ana kupura kamonai wata sita nae ba ana abiabiyisi ereonowasi i bobunagisi ba i kasibau ku kupura momna Israel ita gebeyesi. Maranai i verakasibau ku Jahaz wai Israel biyisi yabata si rauwa.
Saba Israel biyisi si kasibunuwanisi ba asi tano Anon okowinai ba i nae ku Jabbok Ammon parasina, kairavina asi parata wai gari bibirisi.
Ba Israel biyisi Amori biyisi asi meyaga kaikaposi ereonowasi si yauna si karisi yai Hesbon ba meyaga yogiyogisi yabata.





Ba Israel biyisi Amori biyisi asi kupurai si mana.
Moses nanaga biyisi i poraisi si nae ku Jazer murinai wai Israel biyisi meyaga yogiyogisi kona kupurinai si yauna ba Amori biyisi nai si mamana wai si kwabinisi si kasibau.
Ba si msi taibira ba keta si bonunui si gae ku Bashan, saba Bashan taupaumina Og ana abiabiyisi ereonowasi si kasibau ba Edrei yai si panapanana ba yabata si abiya.
Bada Moses kurina i sisiya, “Kega kuna nagarei kairavina ana pipiya ereonowasi ba ana tano yabata ku yarom a tereterisi. Mekabage Amori biyisi asi taupauma Sihon Heshbon i bitaupauma wai kurina ku wosei wai kesanina ke wosei kurina.”
Israel biyisi Taupauma Og natunatuta yabata ba ana abiabiyisi ereonowasi si kasibunuwana kega kesana yawayawasina si boterei. Damanina ba Israel biyisi asi tano ereonowana si yauni si karisi yai.
Damanina ba Israel biyisi Moab guburinai si wagawaga si nae Jordan okowina parina si kwanatu ba sepinai wai Jericho.
Kata Zippor natuna Balak awaika Israel biyisi Amori biyisi kurisi si wosei wai i kinana roboi.
Moab biyisi Israel asi koroto si kinani wai si nagara saburere bisuwona Moab biyisi nagara i bobunuisi.
Ba Moab biyisi Midian warawaraetesi kurisi si wona, “Niko koroto kaikapo wawasi sina bomsiri wai bull mekabage gwanewa te kanikani wai nanakasike sina kam pupuna taveyei.” Kona maranai wai Moab biyisi asi taupauma Balak,
kawariyonayona i porai si nae Beor natuna Balaam ana kupura Pethor okowa parinai i mamana wai si yorei. Balak i wona, “Dam Egypt yai si verakasibau ba dobu si bonuwei ba gwabiku ai si kwanatu.
Karaku ke botu nikosi pipiya kuna kaonawaisi kairavina kosi kuriku wai si maragata saki. Memena bage ana getawanisi ba niko kupurai ana kwabina taveyisi. Kairavina a kuiri kata kosi ke bigairenisi wai bibigairenisi ba pipiya ke kaonawaisi wai te paipaiwara.”
Moab biyisi ba Midian biyisi asi warawaraetesi si kawa wai suwarina si yauni ba si tauya Balaam kurina ba Balak awaika i wonei wai, si karaberei.
Balaam kurisi i wona, “Niko pomnai kau kupama kona terei, ba Bada mekabage ina kaobeyiku wai ana wonimi.” Kata Moab babadisi yabata si mana ba si dauwa.
Ba God i botu Balaam kurina ba i wona, “Mekosi pipiya yabata ko mamana?”
Balaam God kurina i wona, “Moab biyisi asi taupauma Zippor natuna Balak niko wara i porai kuriku.
‘Dam Egypt yai si verakasibau ba dobu si bonuwei. Karaku ke botu kairaviku kuna kaonawaisi. Memena bage karaku mosi animsi beyisi ba niko kupurai ana kwabinisi sina kasibau.’”
Saba God Balaam i wonei, “Kega yabata kona nae. Ba kega kuna kaonawaisi kairavina Yauku, ai gairenisi.”
Balaam didibarai i bomsiri ba Balak ana babadisi i wonisi, “Ko veramaga ami ku kupura kairavina Bada i gesiku kega yabata tana nae.”
Ba Kata Moab babadisi si veramaga Balak kurina ba si wona, “Balaam i totoyana wai kega yabata ka botu.”






Ba Balaam didibarai i bomsiri ba ana donkey i bobunagi ba Moab babadisi damana yabata si nae.
God wai i yagisi saki maranai Balaam ana ku donkey i geru ba ana saibisaibirisi ruwamo yabata si nenae, wai Bada ana aneya ana ketai i msiri kata ita gebeyei.
Balaam ana donkey aneya i kinani seri yaronai ba ketai i msiri wai i utusaira ku kwapu. Balaam donkey i ravi ba i taina bibiri ku keta.
Damanina ba Bada ana aneya vine baosi ruwamo garisi basusi yai keta kiudunai i msiri.
Maranai donkey Bada ana aneya i kinani wai ku gara i ratu ba kaena iuna raturatui wai yebo ba i ravi meyei.
Damanina ba Bada ana aneya yogina i nae ba keta kiudunai i msiri kega rubana ku geduna kona kasuna itimsi taibira.
Maranai donkey Bada ana aneya i kinai wai Balaam tepanai ba i kenokira kata Balaam i yagisi ba donkeyna ana ruwakunai i ravi.
Ba Bada donkey kawana i botatari ba Balaam kurina i sisiya, “Awaika a wosei kurim wai mara tonu ku raviku?”
Balaam donkey i kaobeyei, “Balaam i para, ku wosiku wai kau kinana bage neganega, seri yaroku ai, wai karaku ata kasibunuim!”
Donkey Balaam kurina i wona, “Yauku donkeyna kesanina niko mara veoromina ke gerugeru. Meyana nikasike kurim a wosei kona kega?” “Kega,” Balaam i wona.
Damanina ba Bada Balaam matana i botatari ba aneya i kitai ana seri yaronai i bokabari ba keta basunai i bimsiri. Kata gayamina i tere kirei ba i peku ku tano.
Bada ana aneya i toirubai, “Awaika kairavina am donkey nikosi mara tonu ku ravi? Yauku a botu am keta ata gudui kairavina am wagawaga kuriku kega gairena.
Ba donkey i kitaiku wai nikosi mara tonu i utusaira ba kega wai karaku ata kasibunuim ba donkey ita mana.”
Damanina ba Balaam Bada ana aneya i wonei, “Yauku piragagoyo a wosei, kega a kuiri kata ketai ku bimsiri kata kuti gesiku. Kega ke binuwagaire wai kata ana veramaga.”
Bada ana aneya Balaam i wonei, “Nikosi pipiya yabata ko nae saba, awaika ana wonim wai kona, wata ki sisiyei.” Damanina ba Balaam, Balak ana babadisi damana yabata si nae.























Balaam i peroveta wona: “Balak, ke bomsiri, ba ki tainabaenega, Zippor natuna ke nonoriku.
God wai kega pipiya mom kata ita kwaruma, kona pipiya mom natusi kata ana nota ita birai. Meyana i sisiya ba kega i wosei? Meyana i kaobiyoyobanim ba kega i wosei?
I kaotuneiku ani gairena, ba kona i gairenisi ba kega rubana ani neveramagei.
Kega goyona Jacob ana rakaraka kamonai kega goyona sina paiwarei Israel kamonai, kairavina Bada asi God kosi yabata, si yoneyonei kona asi taupauma kamosi yai.
Egypt yai God i yaunisi si kasibau, asi maragata garaga bull rutainina.
Kairapu kega rubana Jacob ina bowai, kega rubana sina pasiri Jacob ba Israel sini sisiyisi, ‘Ko kinani awaika God i wose!’
Nikosi dam lion bibituwana rutainina te kokona kega tema binubaisi yepo kasi sirage te bowabowai ba tarana te tomatomani.”






















“A kinani, saba kega karaku; A kitakitai saba kega gwabiku ai Jacob karinai gwamegwame ina kasibau ba Israel karisi yai ana nimakona putuputu ina kasibau Moab nao bakobakosi ina guda ba Seth natunatuna gayamisi ini kasigaoworana.
Edom sina yauni, ba kasi abiya Seir, sina getawani, saba Israel ini maragata.
Jacob karinai kaiwabo ina kasibau, ba pipiya si ma boterisi wai ina kasibigoyonisi.”






Israel biyisi Shittim meyaginai si mamana wai, sebasebare si dagui Moab bibaine yabata si raukaipara.
Si yorisi asi god kurina si puyopuyo bunuwa. Ba sibi kam poragana ba asi god si bopepetei.
Bada i yagisi saki kurisi kairavina Israel kurisi mena si kapu ba Peor asi god Baal si bopepetei.
Bada Moses kurina i wona, “Nikosi pipiya asi babada ereonowasi ke yaunisi ba ki kasibunuwana ba kao ai matakuai, ki debisi kata kega Bada ini yagisi saki Israel biyisi kurisi.”
Kata Moses Israel asi bibuibuiya biyisi si wonisi, “Komi iyabomi wata ami pipiya gaburimi yai, si kapu ba Peor asi god Baal te bopepetei wai, koi kasibunuwana.”
Moses ba Israel biyisi ereonowasi Tabernacle matam ketanai si tutou ba matasi yai Israel sebare midian wasike i urabai i botu ana rakaraka kurisi.
Maranai Eleazar natuna Phinehas Aaron wawana kona wai priest,
ba nikona i kinani wai koroto i kasibau taveyei ba yaronai ana iyo i yauni sebarena i kibi i riu ana ku gweda ba i yowa wai asi ruwamo i tupa kokonisi sebare ba wasike, kata Israel biyisi kasi gubaga i kakaba,
saba matapa pipiya asi 24,000 si rabobo.
Bada Moses kurina i wona,
“Eleazar natuna Phinehas kona wai priest ba Aaron wawana, au yagisi Israel biyisi gwabisi yai i tere sirei, kona yauku bokuwaiku kairavina i nuwarauwa kosi kamosi yai, kata au waina ata wosei wai kega a wosei.
Karaku ke wonei kata au nuwanuba bidamanina maragasina kurina ana wosei.
Niko bidamanina maragasina kamonai, kona ba ana rakaraka mara murinai te botubotu wai priest saibirina kamosi yai ina madamana, kairavina ana God kana waba bokuwayina kairavina i nuwarauwa ba Israel biyisi asi goyona i maisa taveyei.”
























































































Kata Bada Moses kurina i wona, “Nun natuna Joshua au kanuma i bonuwei wai ke yauni ba yarom ku gayamina ke terei.
Ke botuwei priest Eleazar ba pipiya ereonowasi naosi yai ini misiri ba kuni yonayona kata karaku, kona pipiya ini naovisi.
Am bibadana maragasina mutuna ki garubonei kurina kata Israel biyisi ereonowasi sina bosisirei.
Kona wai priest Eleazar naoni i nimsiri ba kona kairavina Urim ina toirubai awaika wata Bada naonai ina wose. Kata kona ina kaotuneisi wai Israel biyisi ereonowasi sina kasibau ba yebo sina riu.”
Moses mekabage Bada i kaotunei wai i wosei. Joshua i yauni ba priest Eleazar ba Israel biyisi ereonowasi naosi yai i msiri.
Damanina ba yarona gayamina tepanai i terei ba i yoneyonei Bada Moses i kaobiyoyobani wai nanakasike.








































































































































































































































Moab guburinai Jordan okowina parinai ba Jericho sepinai si kwanatu maranai, Bada Moses kurina i wona,
“Israel biyisi kurisi nikasike ki sisiya, ‘Maranai Jordan okowina koni gagubonei ku Canaan wai,
pipiya ereonowasi kona kupurinai te mamana wai ko kwabinisi sina kasibau. Asi tarabibisaka tebo pepeta ba asi bopepeta gawarisi koi kasi rikeyana.
Ba tano ko yauni ba namai ko kwanatu kairavina a berimi ini karimi yai.
Tanona aba binebinena ami dam nununai koi yapara owaowa. Koroto kaikapona wai yapara kaikapona ko berisi ba koroto yogiyogina wai yapara yogiyogina ko berisi. Ba kotoi aba binebinena sini garui ba ina binei wai karinai. Ami dam nununai koi yabei.
Pipiya namai te mamana wai kega kona kwabinsi ba kona boterisi sina mana wai matami sini siwa gaoworana ba ruriruri rutainina gabagabami sini siwa kwariyana. Ba kupurinai kona mana wai kosi sini abiyimi.
Ba kega kona kwabinisi sina kasibau wai mekabage a nosinosi ata kasibigoyonisi wai komi nakasike ana kasibigoyonimi.’”





































Ba Bada Moses kurina i wona,
“Maranai Jordan koni garubonei ku Canaan wa,
meyaga mutusi ke bineisi kata bosusura meyagisi, memena bage pipiya kega ana waina pipiya ita kasibunui saba i kasibunui wai ina vera kona ku mayagina ina bosusura.
Kosi meyagisi wai aba kobakoba gawarisi, biuwa yaunina kairavina pipiyina kega ina bosusura. Kata kasibunuwa biyina kega ina rabobo ba koroto ai, sina kai bibuibuiyei.”



















































































































































Damanina ba Moses Israel biyisi kurisi i wona, “Kairuwana ereonowana ani beyebeyimi wai ko bosisirana wai kona mana ba kona riu ami kupura Bada ami God e bereberimi wai kona yauni ba ini karimi yai.
Kega nikosi kaotunetune tepanai sisiya kona tubotaini kona kesana kona botaveyei. Saba Bada ami God ana kaotunetune a bereberimi wai ko bokikisi.



Ko bosisirana kabitamnisi kata dam mutusi parimi ai ami nuwasuya ba kuira sina kitai. Ba nikosi kaotunetune sina nonora ba sina wona, ‘Bisuwona, niko dam kaikapona, wai pipiyisi nuwanuwasuyisi ba kuikuirisi!’
Kega dam kesana kaikapona asi god e gwabigwabisi nanakasike bage kota ata Bada God maranai ta raupari kurina wai gwabiti ai e mamana.
Nikosi kairuwana karaku a wonewonim wai totorisi ba gaire sakiyisi. Kega meo dam kesana kaikapona ana kairuwana totorisi ba gaire sakiyisi bage niko kairuwana karaku a bereberimi wai rutainina.























Maranai Bada ami God Egypt yai ana maragata kaikaponai i uraba kasibauwimi, kiyakiyaya ba wose kaikaposi i wose. Ba komi kairavimi Egypt i abiyisi ba paiwara kaikapona i berisi. I wosimi ikesina mom ana pipiya, ba Sainai koyanai keyama kai karakarasina basunai ko nonori i sisiya kurimi ba katai yawayawasimi ko mamana. Nikasike wose kainaona i tupuwa kona kega? Kega! Ko nuwasuya e veramaga God pipiya dobuai i wosisi maranai, dobu ereonowana ko kinani. Kega god kesana nikasike wose i wose.
<range>
<range>




Kata Bada kona sapama kaidamonai ba dobu gaburinai kana God, ba kega memena kesana kotoi. Kona kairavina karaku ke nosi ba nuwanuwami yai e mana.
Ba nikosi kairuwana ba kaotunetune karaku a bereberimi wai ko bokikisi kata komi ba natunatumi sina tupuwa wai gairenai wata ba Bada ami God kupura e bereberimi wai kona mamanei yepo ami mara ku damona.”













































“Ko nonora, Israel biyimi! Bada ata God kona Bada kesana.
Bada ami God koi nuwayauyauni, nuwanuwami tupanai, pipiyimi tupanai ba ami maragata tupanai.
Nikosi kairuwana karaku a bereberimi wai nuwanuwami yai sina mana.
Natunatumi koi beyena tupetupenisi. Yove yai kona mamana wai koi sisiyei, ba ketai kona yewoyewo wai, ba kona kenokira ba kona bomsiri maranai wai koi sisiyei.”


















“Maranai Bada ami God ina urabaimi kona riu ba niko kupura kona yauni wai dam pesarisi naomi yai ina kwabisi sina kasibau. Kosi Hitti biyisi, Girgashi, Amori, Canaan, Perizi, Hivi ba Jebusi biyisi, dam asi 7 si rakata saki ba si maragata saki kega bage komi.
Ba maranai Bada ami God ku yaromi ina terisi ba kona gebinubaisi wai koni subikakabisi, kega kesana kona boterei. Kega koni turaturanisi ba kega koni nuwanuwanisi.
Kega kosi pipiyisi yabata kona tabine. Kega natunatumi bibaine kona kaotaveyisi natunatusi sebasebare yabata sina tabine, kona natunatumi sebasebare kona kaotaveyisi natunatusi bibaine yabata sina tabine,
muri yai ba natunatumi sebasebare sini nuwatainisi ba god mutusi sina bopepetisi wai, Bada yana ina borabora saki wai yagiyaginai wata ina kasibigoyonimi.
Nikasike kurisi kona wosei. Asi raunabonabo koi kasi rikeyana ba, asi akima bobokuwayisi koi kasigaoworana, ba Asherah ana ariri koi tara kotobana ba asi tarabibisaka keyama karakarasinai ko kapuna.
Kairavina Bada ami God kurina wai komi pipiya kaobaisiyemi. Dobu tompipininai pipiya ereonowasi kamosi yai, Bada ami God i bineimi kata komi ana pipiya ba ana sawara monimonikina.
Bada i wainimi ba i bineimi ba kega ko pesara kairavina, komi wai ami koroto i yogiyogi saki kega bage dam mutusi
Bada i nuwayauyaunimi ba ana kaobiyoyobana maragasina kairavina i wosei.
Kona kuiri kata Bada ami God, kona God. Kona God bipatutu biyina awaika i wonei wai e wosewosei ba nuwayauyauna bidamanina maragasina e botawani kimta thousand kurisi iyabosi te binuwayauyauni ba ana kaotunetune te botawani.
Saba iyabosi te bisinikikiyei wai yagiyagina wata saroba ina berisi ba ina kasibigoyonisi.
Kona kairavina ko kinani kata nikosi kaotunetune, biyoyobana ba kairuwana, karaku a berebereim wai ko kibi kabitam.”















“Ko pota kabitamni kata nikosi kaotunetune ereonowasi karaku a bereberimi wai kona kibi kata kona mana, ba koni tuwa pesara, ba kona riu ba Bada nosinosimi kurisi i kaobiyoyobana wai kupurina kona yauni ba ini karimi yai.
Ko nosi, mekabage Bada ami God bodu 40 i naovimi kupura momna kamonai kata ita terimi koi moyaka meyimi ba i rurubaimi kata ita kuiri awaika nuwanuwami yai ba yebo ana kaotunetune kota bosisirana kona kega.
I wosimi koi moyaka ba soya ko rabobo saba manna i kanikanimi, saba niko kam wai, komi ba wawami yabata kega ko kuiri. Nikona i wosei wai i bibeyimi kata pipiya kega kam wata sina kani ba sina mana, saba wona ereonowana Bada kawanai e kasikasibau wai, konai tana mana.








Ba saba maranai ko kamkam siyabagi wai, yove yawayawana ko bowabowa ba ko mabinubaimi,
ba ami cow ba sheep asi koroto te rakarakata ba, ami silver ba gold te pesapesara ba ami sawara ereonowasi te pesapesara saki,
ko kinani kata kega kona netagegeyim, ba Bada ami God kuni notawapei, Egypt kupurinai patuma kamonai i urabakasibauwimi.
Kairavinai naovimi nao kupura momna kaikapona ba aba naganagarina, okowina kega, ba memei mota bikokonisi ba rido yabata, ba akima padapadana kamonai okowa kairavimi i wosei i kasibau.
Ba kupura mominai manna tutunumi si buruburuwei wai i kanimi ba i wosimi koi moyaka kata i rurubaimi mara murinai komi ami gairena kairavina.
Abisiri yai kuna wona, ‘Yauku ikesiku au maragatai ba au sini nubanubai ba yaroku ai niko mariya a panani.’
Saba Bada ami God ko nosi, kairavina kona maragata i berimi wai ko mariya, ba ana bidamanina maragasina nosinosimi yabata kurisi i wosei wai i bokikisi yepo i botu karaku.
Abisiri yai Bada ami God koni nota gugei ba god mutusi koni saunurisi, ba kona bopepetisi ba kona rudune kurisi wai karaukarau ana kaorumatanimi ba ana kasibigoyonimi.
Kata dam mutusi naomi yai Bada i kasibigoyonisi wai, komi Bada ami God kega kona bosisirei wai nanakasike ina kasibigoyonimi.”




































































“Nikosi au wona nuwanuwami yai ba ami nota ai tema kabitam, ba matakira gubana kairavina wai nimami yai ko kauta ba nao bakobakomi ai ko kote.
Natunatumi koi beyebeyisi, maranai yove yai kona mamana kona ketai kona yewoyewo, ba kona kenokira ba kona bomsiri wai, koi sisiyei.






Karaku nina naomi yai bigairena ba kaonawa a tereterei.
Maranai Bada ami God ana kaotunetune karaku a bereberimi kona bosisiri wai ini gairenimi.
Ba maranai Bada ami God ana kaotunetune karaku a bereberimi ketana koni sumarei ba god mutusi kega ko kuira ba ko kibikibisi wai ina kaonawaimi.



Ko kinana kabitamni kata nikosi bai yoyobana ba kairuwana karaku a berebererimi wai ereonowasi ko bosisirana.”









































































































































“Maranai kona riu kupura Bada ami God e bereberimi wai kona yauni ini karimi yai, ba kona mabinubaimi, ba kona wona, ‘Ko kinani kata taupauma kesana tana terei ina potaita nikosi dam si mabisubibirita wai rutainisi.’
Ko kita kabitamni kata taupauma kona binei wai Bada ami God ana binebinena, komi waresimi kesana kamomi yai kona binei. Ba kega pipiya tumana kotoi kega Israel biyina kona binei ina potaimi.
Ba taupauma wai kega ikesina kairavina horse pesarisi ina yauna, ba kega pipiya ina wosisi sina veramaga ku Egypt yebo mutusi sina gimona, kairavina Bada i wona, ‘Komi kega nao ku kupura kona veramaga mena.’
Kona kega kaokaowana pesarisi ina yauna muri yai ba nuwanuwana BADA karinai sina taina sirei, kona kega mariya ini sasaranei, ba silver ba gold ina yauna saki.
Maranai taupauma asi aba makimakirai ina makira wai, ikesina kairavina niko kaotunetune tupana Livai biyisi kairuwana pepana sina berei wai ina kirumi.
Ba gwabinai ina botawani ba kao patepatena ana yawasa kamonai ina baibaiyavi kata Bada ana God ina kuira kabitamni ba ina bokuwayei ba ana kairuwana sisiyisi ina kibi kabitamni.
Ba kega ina nota meyei kata kona wai i gaire saki kega turaturana mutusi rutainisi ba Bada ana kairuwana ini kawapatei ba ana wainai wata ina nae. Kata kona ba ana rakara murinai te botubotu wai Israel kamonai asi bi taupauma marana ina veoroma.”








“Maranai kona riu kupura ami God e bereberimi wai, kega dam namai te mamana wai asi yawasa pudapudasi ba goyo tavetaveyisi koni boneboneisi.
Kega kesana kamomi yai sina panani natuna sebare kona wasike raunabonabo tepanai keyama karakarasinai ina puyobunuwa, ini kairapu, ina yapune, ini kwerikweri, kona ini muwara,
kona te kawakawa kairapu ba raoboraobosi kanumisi te yoreyoeyore geyisi ba yoveyovesi ba banebanesi.
Kotoi wata nikosi wose pudapudasi ina wose wai Bada kurina wai; si goyo saki. Ba nikosi wose goyogoyosi kairavina Bada ami God naomi yai dam ina kwabinisi sina kasibau.
Komi Bada ami God matanai kega awaika kunumakina kona yauni.”

“Ba komi kairavimi wai Bada ami God peroveta yauku rutainiku. Warewaresimi kesana kamomi yai ina yorei ba kona, ana sisiya kona nonori.
Ba Sainai koyanai koi kesanimi wai Bada ami God koi babai maranai ko wona kata, ‘Kega Bada ata God gamona tana nonori kona niko keyama karakarasina tana kinana meyei, muri yai ba tana rabobo.’
Ba Bada kuriku i wona, ‘Awaika si sisiyei wai i gaire.
Yauku peroveta kesana Israel biyisi waresisi kamosi yai kom rutainim ana yorei, ba kawanai wonaku a kaotunei wai ereonowana pipiya ina wonisi.
Ba kotoi wata wonaku niko peroveta kau wabai ini biyoneyonei ba kega ina nonora wai yauku ikesiku mom saroba ana berei.
Saba meo peroveta kega sisiya a wonei ba kau wabai e bisisiya, kona god mutusi kasi wabai e bisisiya wai ko kasibunui.’
Saba memena bage kona wona, ‘Mekabage kana kuiri kata wara kega Bada i porai?’
Maranai peroveta Bada kana wabai e biyonayona ba wosena kega ina tupuwa wai, kona kuiri kata kona warana wai kega Bada i sisiya. Nao peroveta wai ikesina ana sisiya ba kega kona nagarei.”








































































































































































































































































































































Damanina ba Moses, Israel biyisi matasi yai Joshua i yorei ba i wonei, “Ki maragata ba ki tepatora. Kairavina kom nikosi pipiya yabata kona nae Bada nosinosisi kupura i kaobiyoyobana ita berisi wai nakai kona riu. Kom mom kupurina kamonai kuni yapara owaowa ba tanona kamosi yai kom kuni kodei kata asi buderi.
Ba Bada ikesina ini naovim ba ina potaim kega ini sumarimi kona ina tere bigaruimi ba kega kuna nagara, kona am nota ina peku.”







































































































Damanina ba Moses Moab guburinai wata i gae ku, Nebo koyana i gaeni ku Pisgah tepana Jericho sepinai. Ba Bada kupurina tupana Gilead yai ba i nae ku Dan wai ereonowana i beyei,
yebo i nae ku Naphtali ba Ephraim ba Manasseh kupurisi. Ba Judah kupurinai ba i kabari i nae ku Mediterranean Enagina.
Ba ku Negev kupura momna ba Jericho ku kawa sanagina ba ku Palm meyagina ba i nae Zoar parasina.
Damanina ba Bada, kurina i wona, “Niko kupura ikesiku mom au kaobiyoyobana maragasina a wosei, Abraham, Isaac ba Jacob kurisi, ba a wona, ‘Am rakaraka ana bereisi.’ Ai beyim matami yai ku kitai saba kom kega kuni garubona nakai.”
Kata Bada ana saibisaibirina Moses namai Moab kamonai i rabobo, Bada i wona wai nanakasike.



Kata Nun natuna sebare Joshua, nuwasuya kanumina i bonuwei kairavina Moses yarona gayamina tepanai i terei. Ba Israel biyisi si tainabaenega kurina, mekabage Bada, Moses i kaotunei wai nanakasike si wosei.



Ba Bada ana saibisaibirina Moses i rabobo murinai Bada Moses kana bibaita Joshua Nun natuna sebare kurina i wona,
“Au saibisaibirina Moses i rabobo. Karaku kom ba nikosi pipiya ereonowasi ko bobunaga ba Jordan okowina koni garubonei ba kupura Israel biyisi ana berisi wai nakai kona nae.
Yauku gawara ereonowana memena kaem kuna tereterei wai ana berim, Moses a kaobiyoyobani wai nanakasike.
Am kupura wai kupura momnai ina dagui ba ina nae ku Lebanon ba namai okowa kaikapona Euphrates ai ba i nae Hitti biyisi asi kupura Mediterranean Enagina ku mara sipuna mena.
Kega kesana kotoi am yawasa ereonowana kamonai ina gebeyim. Yauku Moses yabata wai yebo kesanina kom ba Yauku yabata, ba Yauku kega ani sumarim kona ana tere bigaruim.
Ki maragata ba ki tepatora kairavina nikosi pipiya kuni naovisi kata nosinosim a kaobiyoyobanisi kupura ata berisi wai ini karimi yai.
Ki maragata ba ki tepatora saki. Kairuwana ereonowana au saibisaibirina Moses a berei wai ko kinana kabitamni kata kona bosisirana; ba kega kesana kona vera taveyei wai birana gairena wata.
Niko kairuwana bukana kega kawami ina kasibau taveyei; kao ba pom kona nota bitetei wai kamonai ereonowana si kirumi wai kona wose roboi wai kona mariya ba awaika kona wosei wai ereonowana gairena wata.”



















































































Damanina ba Bada Joshua kurina i wona, “Karaku Egypt patuma sinimayina a kasikasipupuni.” Kona kairavina niko kupura kana waba Gilgal ba karaku patana te yoreyorei Gilgal.
Kata Israel biyisi Gilgal siru basekwa Jericho guburinai, ba rabisi yai kao kana bi 14 ba nawaravi dagudagunai Baisaubona Kamna si wosewosei.
Mara itom Baisaubona Kamna murinai kupurinai grain si boyauna ba si kapukapuna ba bread kega yeast yabata si kani.
Niko kam si kanikani ba mara i tomtom wai manna i kakaba ba Canaan kupurinai awaika si bobaoni wai kona si kani.


















































































































































































































































































































































































































































































































































Damanina ba Joshua Israel biyisi asi dam nununai Shechem meyaginai i runotuwanisi. Ba wara i porapora asi magumagura, babada, bibuibuya biyisi ba abiya babadisi sita botu God naonai si gaenisi.
Ba Joshua pipiya ereonowasi kurisi i wona, “Bada Israel biyisi asi God nikasike i wona, ‘Matapa naki tamatamami naki, Abraham ba Nahor tamasi Terah yabata Euphrates okowina sepinai si mamana ba god mutusi si bopepetisi.
Ba yauku tamami Abraham kupura okowa sepinai a yauni ba Canaan kupurinai wata ai naovei ba natuna Isaac kamonai ana rakaraka pesarisi a berei.









Kata kupura a berimi wai tano kega ko baoni ba meyaga kega ko bowai, saba kamosi yai ko mamana ba vine ba olive keyamisi kega ko bao ba kamsi ko kamkam.’
Karaku Bada ko kumarei ba nuwanuwami tupanai ko bosaibiri. God mutusi nosinosimi Euphrates okowina sepinai, ba Egypt kamonai si bopepetisi wai koi garugaru, ba Bada ko bosaibiri.
Saba Bada bosaibirina sinimi ina kai wai, karaku niko kaonai kairavimi ko binei kata kotoi kona bosaibiri, abisiri yai god mutusi okowa sepinai nosinosimi si bosaibirisi wai, kona Amori biyisi asi god, asi kupurai ko mamana wai kosi. Saba yauku ba au rakaraka wai Bada kana bosaibisaibiri.”
Damanina ba pipiya si kaobeya, “Yakai kega rubarubana Bada kana boterei ba god mutusi kana bosaibisaibirisi!
Yakai Bada ama God ikesina Egypt kamonai tamatamakai yabata patuma kupurinai i uraba kasibauwikai, ba kiyakiyaya kaikaposi mataki ai i wose. Kona dam ba dam kamosi yai ama wagawaga ereonowanai i pota kabitamnikai.
Ba Bada naoki ai dam pesarisi i kwabinisi si kasibau, nanakasike Amori biyisi kupurinai si mamana wai, ba yakai yebo Bada kana bosaibiri basuna kona wai ama God.”

























































Joshua ana yawasa ereonowana kamonai Israel biyisi Bada, si bosaibisaibirei ba i rabobo murinai, pipiya warawaraetesi iyabosi wata si mamana wai, Bada Israel biyisi kairavisi wose kaikaposi i wosewose wai ereonowana si kinani.
Nun natuna Joshua, Bada ana saibisaibirina, kana bodu 110 ba i rabobo.
Ba ana buderi tanonai, Timnath Heres kana yapara si berei wai namai si dogui, Ephraim kupurinai, Gaash koyana ku yabarata mena.
Kona kimtina si rabobo murinai ba murina kimtina si rakata si gae wai Bada si buruburuwei ba sawara Israel biyisi kairavisi i wose wai kega si kuiri.
Kona kairavina Bada matanai goyona si wosewosei ba tarabibisaka Baal si bopepetisi.
Ba Bada, tutunusi asi God, kona Egypt kamonai i urabakasibauwisi wai si nota wapei. Kosi pipiya gwabisi yai asi god mutusi si kibikibisi ba, si bopepetisi. Kata kosi Bada si yagisigisiyei.
Ba Bada bopepetina si boterei ba Baal ba Ashtoreth si bopepetisi.
Ana yagisi kamonai i kaotaveyisi wai, kasi abiya si botu si ravisi ba asi sawara si sekwa roboisi kata, kega rubana sita gebeyisi.
Mara patepatena abiya kairavina si nenae wai, Bada kega i bibaisisi kata kasi abiya sita bobeyisi, mekabage i kaobiyoyobana wai nanakasike. Kata kosi si bokwarakwara saki.
Damanina ba Bada, bibuibuiya babadisi i berisi wai, Israel biyisi kasi abiya yarosi ai si yawasisi
Saba Israel biyisi kega si bosisirisi. Bada ku murisi si terei, ba kamosi yai sibi kakaiwaka ba god mutusi si bopepetisi.
Maranai Bada Israel biyisi bibuibuiya badana i bereberisi wai, Bada kona bibuibuiya badana yawayawasina i mamana wai, i bibaisi kata kasi abiya yarosi ai i biyawasisi, kairavina iyabosi si bobisipuvisi ba, si bobirasarasaisi wai Bada i kamyosukuvisi.
Ba maranai bibuibuiya badana i raborabo wai pipiya yebo si neveramaga asi ku yawasa wadubosi ba, god mutusi si bisaununurisi ba, si bosaibirisi ba si bopepetisi. Kega bage rorowa tutunusi rutainisi ba, nuwanuwasi si padapada kata, kega asi waina yawasa wadubosi sita botaura.








































































































































































































































































































































































































































































































































































































































































Sebare kesana kana waba Elkana, kona wai Jeroam natuna ba Jeroam wai Elihu natuna ba Elihu wai Tohu natuna ba Tohu wai Zuph, Ephraim biyina natuna. Rama kupurinai i mamana Ephraim koyanai.
Elkana kaokaowana asi ruwamo. Hana ba Penina. Penina ere natunatuna ba Hana wai kaipokina.
Bodu patepatena Elkana i bowagawaga ku Shilo, bopepeta ba puyobunuwa kairavina, Bada Maragata Sakina kurina. Kona maranai Bada ana priest wai Ilai natunatuna ruwamo Hopni ba Phinehas.
Elkana ana puyobunuwa kaona maranai kaowana Penina ba natunatuna kasi ruburuma kesakesasike i bereberisi.
Saba Hana i nuwayauyauna sakiyei, kona kairavina kana koda wai kaikapona i bereberei, bagunai wata Bada God i kaipokiyei.
Ba Penina wai Hana ibiabiyei ba i kaobibisakei ba i binamei kairavina Bada i kaipokiyei.
Nikona, bodu patepatena i tuputupuwa, maranai si nenae Bada God ana ku yove. Ba Hana wai, i binuwapoya saki ba kega i kamkam.
Elkana kaowana kurina i wona, “Hana, awaika kairavina ke tutou, ba awaika kairavina kega ke kamkam, ba awaika kairavina nuwanuwam e goyogoyo? Yauku kurim wai nanakasike bage natunatum sebasebare asi 10 kom karimi yai.”
Mara kesana puyobunuwa kamna Shilo kamonai si kakabi wai, Hana i bomsiri. Priest Ilai wai aba makimakirai Bada ana yove matamketa gwabinai i makira i mamana.
Hana nuwanuwana yapoya i bobunui ba ere tou gabugabunuvina i bomsiri Bada kurina i rupari.
Hana i kaobiyoyobana i wona, “O Bada Maragata Sakina, yauku am aba saibisaibira, ke kinaniku! Au nuwayara ke kinani! Kega kuni notawapiku ba ke nosiku! Natuku sebare kuna beriku wai, ana yawasa tupana ana berim ina bosaibirim ba uyavina kega meyana sina tomni.”
Nanakasike i raupari ba Ilai wai kawana i bokibukibui.
Nuwa sinenai i bisisiya wai kega gamona i nonori, ba kipuruna wata i bokwayokwayo. Kona kairavina i nosi bage ita toma neganega.
I kaomainimainiyei i wona, “Awaika kairavina ke boneganega? Am toma neganega ke boterei.”
Hana i kaobeyei, “Bada, kega a toma neganega. Yauku wai nuwayara kaikapo sakina kamonai ba Bada God kurina nuwanuwaku a biutusewai.
Kega am saibisaibirina kuna nosi kata wasike neganegana; Au nuwapoya ba nuwagoyo kaikapona kamonai wai nina a raupari.”
Ilai i kaobeyei, “Nuwanubai ke nae, ba Israel biyisi asi God awaika kui babai wai ina berim.”
Ba kona i wona, “A bikaikaivim, bada, ba ke nota kabitamniku.” Damanina i nae ba i kam ba kega i nuwagoyo mena.
Mara i tom mena didibarinai ereonowasi si bomsiri si nae Bada God naonai si bopepeta ba si veramaga asi ku meyaga Rama. Elkana kaowana Hana yabata si dauwa, ba Bada God ana bibaba i nosi.
Ba kona murinai Hana i manawa ba sebare i tuwei. Ba kana waba i yorei Samuel, basuna i wona, Kona kairavina Bada God ai babai.
Ba yebo marana i botu wai, Elkana ana rakaraka yabata si gae mena sita puyobunuwa Bada kurina i kaobiyoyobana wai sita wosei.
Hana kega i nae, ba kaowana kurina i wona, “Niko sebareikei ani karamarei murinai ana yauni Bada ana berei ba namai mamanina ina mana.”
“Damanina, Elkana i kaobeyei awaika kurim i gaire wai ke wosei. Nimai kuna mamana ba kuni bitomani yepo kuni karamarei, ba Bada God ini baisim am kaobiyoyobana kuna wosei.”
Samuel i karamarei murinai, sinana i yauni i nae ku Shilo, bull wotuna kana bodu tonu ba flour 10 kg ba wine dubina kesana yabata.
Bull wotuna si puyobunuwa murinai sebareikei si yauni si nae Ilai kurina,
ba sinana i wona, “Bada, yauku mom rorowa a botu Bada kurina a raupari wai ku kinaniku.
Niko pipiyaikei kairavina a rupari ba Bada ai babai wai au bibaba i wosei.
Ba karaku nina Bada kurina a bereberena. Ana yawasa tupana a berebere taveyei.” Damanina ba namai Bada i bopepetei.
Damanina Hana i rupari Bada kurina ba i wona: “A binuwagaire Bada kurina au maragata i beriku. Kau abiya a pasapasa tawanisi, kairavina a binuwagaire saki kui yawasiku kairavina.
Kega kesana kotoi kaobaisiyena kom rutainim, Bada kega kesana kotoi rutainim e mamana, kega bopapara kesana kom rutainim, ama God.
Kau abiya kurina ana wona, ‘Kega kuna netagegeyim ba kuni sisiya gasegase ba am kaopasapasa ke boterei. Kairavina Bada kona God ba awaika ereonowana i kuiri ba wose e rubarubai.’
Iyo biyisi asi pidu i kotoba ba iyabosi mesumesusi i bobimaragasisi.
Kam siyabagisi karaku kam kairavina sina bagibagi, soya te raoboraobo wai karaku sina kam siyabagi. Wasike kaipokina pipiya asi 7 ini tuwisi ba sina, i tuwa pesara wai ina ma binuwana.
Bada rabobo e botubotuwei ba yebo e biyawasa; ku dogu e titaina kirei ba e bobimsiri.
Bada gomara ba mariya e biporai; ina tere kireim ba ina bokabarim.
Moyamoyakisi tano ai i bokabarisi ba isara bowabowasi si bikamyosukusuku wai babda yabata i makirisi, ba gawara kaobaisiyena wai, kosi karisi yai. Dobu kaena kona Bada God karinai, ba tepanai dobu i bowai.
Ana pipiya yapaikisi kaesi e bopapara, ba pipiya goyosi baidibarai sina boguguba. Kega ata maragatai ta mamana
Iyabosi Bada te gebeyei wai ini utu gaowogaoworisi. Sapamai waipararai ina gebeyisi; Bada dobu tupana ini buibuiyei. Ana taupauma maragata ina berei. Ba taupauma i boroi wai ina bobimaragasi.”
Elkana i veramaga ku Rama, ba sebareikei Samuel i mana ba Bada i bosaibisaibiri priest Ilai gaburinai.

























Samuel Bada kairavina Ilai gaburinai i saibisaibira. Ba kosi marasi yai Bada kega mamanina pipiya kurisi ibi sisiya kona meumeu ai i rerematara.
Pom kesana Ilai matana i goyogoyo kega rubarubana iti kinana kabitam wai ana gawarai i kenokira i dudauwa.
God ana yasegana kega i rabobo ba Samuel Bada ana yove kamonai Bada ana Bidamanina Maragasina Dedewagina parinai i kenokira.
Damanina ba Bada Samuel i yorei ba Samuel i kaobeyei, “Yauku nina.”
Ba i vera i nae Ilai kurina ba i wona, “Yauku nina.” Saba Ilai i wona, “Kega a yorim, ke veramaga kuna kenokira kuna dauwa.” Samuel i veramaga ba i kenokira.
Bada yebo i yore mena, “Samuel!” Ba Samuel i bomsiri i nae Ilai kurina ba i wona, “Ku yoriku wai yauku nina.” Ilai i wona, “Natuku, kega a yorim, ke veramaga kuna kenokira.”
Samuel Bada kega i kuiri kairavina kega meyana Bada i sisiya kurina.
Bada Samuel mara bitonuina i yorei, ba i bomsiri i nae Ilai kurina ba i wona, “Ku yoriku wai yauku nina.” Damanina ba Ilai i kuira taveyei kata Bada sebareikei i yoreyorei.
Kona kairavina Samuel i wonei, “Ke nae, ba kuna kenokira, ba ini yoereyana mena kurim wai ke wona, ‘Ki sisiya Bada, am saibisaibirina e bitainabaenega.’” Damanina Samuel i veramaga ba ana gawarai i kenokira.
Bada i botu i msiri ba i yoreyorei wai nanakasike i yoereyana “Samuel! Samuel!” Damanina ba Samuel i wona, “Ki sisiya am saibisaibirina e bitainabaenega.”
Ba Bada Samuel kurina i wona, “Sawara padapadana kesana Israel kamonai ana wosei ba pipiya sina nonori wai sina sikwana neganega.
Kona maranai Ilai ana rakaraka yabata ana kasibigoyonisi awaika ereonowana matapa a wonisi wai ana wosei.
A wonei kata ana rakaraka ani buibuiyena damanisi kairavina natunatuna asi piragagoyo i kuiri ba si bigigimiku saba, kega i gesisi.
Kona kairavina au kaobiyoyobana Ilai ana rakaraka yabata sina puyobunuwa kona sina suwara saba asi goyona kega meyana ana notataveyei.”
Samuel i kenokira i dudauwa yepo mara i tom ba Bada ana yove matam ketana i botaveyei. Awaika Bada i wonei wai, Ilai wonina i nagarei,
saba Ilai i yorei ba i wona, “Samuel, natuku.” Samuel i kaobeyei, “Yauku nina.”
Ilai i toiruba, “Awaika God i wonim? Tupana ke woniku. Kuni buniyei wai, Bada saroba kaikapona ina berim.”
Damanina Samuel kega kesana awaika i buniyei tupana i wone roboi. Damanina Ilai i wona, “Kona wai Bada God, ba awaika gairena matanai wai ina wosei.”
Bada wai Samuel gwabinai ba i rakata i gae ba awaika tupana i wonei wai i tupuwa.
Ba Israel ereonowasi Dan ba i nae ku Beersheba si kita taveyei kata Samuel wai Bada ana peroveta.
Bada mamanina Shilo ai i rerematara, ba namai wonanai i bimamatara meyei Samuel kurina.








































































Samuel i magura maranai, natunatuna sebasebare i bineisi Israel siti badei.
Iyarokona kana waba Joel ba murimurina kana waba Abijah, ba Beersheba kamonai si saibira.
Saba natunatuna kega ana wose si yauni; kosi wai mane si kirokirorowei. Ku kwaruma si riu wai keta totorina si siwani.
Kona kairavina Israel babadisi ereonowasi si notuwa ba si botu ku Rama Samuel kurina.
Si wonei, “Kom karaku kui magura saki ba natunatum kega am keta te kibikibi; wai ama taupauma ke binei ini naovikai dam mutusi rutainisi.”
Saba maranai si wona, “Taupauma ke berikai kata ini naovikai,” wai Samuel kega i nuwagaire; damanina Bada kurina i rupari.
Ba Bada i wonei, “Pipiya awaika ereonowana te wonewonim wai ke nonori; kega kom te bisinikikiyim saba yauku asi taupauma si sinikikiyiku.
Egypt yai au rabakasibauvisi maranai ba i botu karaku nina si kaosairiku ba god mutusi si bosaibirisi, wai kona wosena te wosewosei kurim.
Karaku ki tainabaenega kurisi; ba ke kaobiyoyobanisi ba ke wonisi sina kuiri kata mekabage taupauma ini badisi ba kega ina pota kabitamnisi.”
Samuel Bada ana sisiya ereonowana pipiya taupauma kairavina si baba wai i wonisi.
I wona, “Nikasike taupauma ini badimi ba ina wosei kurimi: Natunatumi sebasebare ina yaunisi ba chariot ba horse yabata sina bagibagi ba chariot naosi yai sina veravera.
Mutusi ini taunisi pipiya 1,000 sini badisi ba mutusi pipiya 50 sini badisi, ba mutusi ana tano sina robei ba sina bokuya ba yebo mutusi kapiya abiya kairavina ba chariot kasi sawara sina wose.
Ba natunatumi bibaine wai ina yaunisi ina ba kaomainimainisi bane wosewosesi ba bitaba ba kam sina gibu kairavina.
Ami kwapu marimariyisi, ba ami wine masawina ba olive masawina gaire sakina ana saibisaibira babadisi ina berisi.
Ami grain ba ami grape 10 kesana ina yauna taveyei ana aba potapota ba ana aba saibisaibirisi ina berisi.
Ami saibisaibirisi sebaresi ba bibainesi ba ami aba payapaya cow ba donkey kaimatanisi, kona kairavina sina saibira.
Ami aba payapaya sheep ba goat 10 kesana ina yauna ba komi yebo kairavina kona saibira.
Kona marana ina botu wai taupauma ko binei wai kurina kona tou rasarasa baiyawasimi kairavina, ba Bada kona maranai kega ini baisimi.”
Saba pipiya Samuel si kaosairei ba si wona, “Kega! Ama waina taupauma.
Kata dobu mutusi rutainisi taupauma ini naovikai ba yabata kana nae kama abiya naosi yai kani abiya.”
Maranai Samuel pipiya asi wona ereonowana i nonori wai Bada i wonei.
Ba Bada God i kaobeyei, “Gamosi ke nonori ba taupauma ke berisi.” Damanina ba Samuel Israel biyisi i wonisi, “Ereonowami ko veramaga ami ku meyaga.”
Sebare kesana bada kaikapona kana waba Kish, Benjamin rakarakana kamonai; Kish wai Abiel natuna ba Abiel wai Zero natuna ba Zero wai Becorath natuna ba Becorath wai Benjamin biyina, Aphia natuna.
Ba Kish natuna wai Saul komeruwana pusona kega kotoi Israel kamonai kona rutainina. I kaidagima wai pipiya i getawanisi.
Saul tamana Kish ana donkey mutusi si siwana wai, natuna Saul kurina i wona, “Saibisaibirina kesana ke urabai yabata kona nae ba donkey kona nuvenisi.”











Kona kaonai muri yai Saul ita botu, wai Bada Samuel i wonei,
“Niko marana kesanina maram, sebare kesana Benjamin biyina ani porai kurim. Ki boroi au pipiya Israel biyisi asi bada, ba au pipiya Philistia biyisi karisi yai ini yawasisi. Kairavina au pipiya asi tou bibaita kairavina a nonori ba a binuwanuwanisi.”











Damanina ba Samuel wairoro dubina i yauni ba Saul gayaminai i bosewai, i yaoni ba i wona, “Nikona a wosewosei basuna Bada i bineim ana pipiya Israel kuni badisi.
Karaku kuna kasibau taveyiku wai sebasebare ruwamo Rachel kana karawagai Zelza kupurinai Benjamin ana biparaparatai kuna pananisi. Sina wona kurim, ‘Donkey ko nuwenuwenisi wai si pananisi ba tamam kega e biyapoyena meyisi. Saba kom e biyapoyim ba e bitoirubim, “Mekabage natuku ana panani?” ’


Kona murinai kuna nae ku Gibeah God ana ku koya, namai Philistia biyisi asi basekwa e mamana wai, kuna riuriu wai peroperoveta kuna pananisi bopepeta gawarinai sina gaigakira ere asi gita, tambourine, durere sini biyakwarisi ba sina parapara ba sina rikuriku ba sini biperoveta wona.
Ba Kanuma Kaobaisiyena ere maragasina ina gakira kurim ba yabata koni peroveta wona ba, am yawasa ini waubirai.
Maranai nikosi wose sina tupuwa ba awaika God ini beyim wai ke wosei.
Ki nao ke nae ku Gilgal ba namai ana pananim wai suwara kapukapunina ba kam yabata suwarina tana puyo, saba kuni potapota yepo kao 7 ba ana botu wai ana wonim awaika kuna wosei.”
Saul i taibira Samuel iti sumarei, God Saul nuwanuwana i birai ba nikosi matakira ereonowasi kona kaonai si tupuwa,
Maranai Saul ana saibisaibirina yabata si verakasibau ku Gibeah, peroperoveta si verabeyisi ba God kanumina ere maragasina i riuni wai yabata si peroveta wona.
Maranai pipiya i iyabosi Saul si kuiri wai, si toiruba bibirana. “Awaika Kish natuna kurina i tupuwa, Saul yebo i peroveta kona?”
Sebare namai i mamana wai i kaobeya, “Ba tamasi kotoi?” Sisiyina i tupuwa, “Kata Saul kona peroperoveta yabata kona?”
Saul i peroveta wona i kakaba wai i gae ku bopepeta gawarina.
Saul abuna ana saibisaibirina yabata i toirubaisi, “Mekei ko nae?” Saul i wona, “Donkey ka nuwenuwenisi ba kega ka pananisi wai ka nae Samuel kurina.”
Saul abuna i wona, “Ke woniku, Samuel awaika i wonim?”
Saul i kaobeyei, “I wonikai kata matapa donkey si pananisi.” Saba ana bitaupauma kairavina Samuel i wonei wai kega abuna i mamatarei.
Samuel Israel biyisi i yorisi si notuwa ku Mizpa,
ba kurisi i wona, “Nikasike Bada Israel biyisi asi God i wona, ‘Israel biyisi Egypt biyisi kamosi yai a urabaisi a kasibau, ba dam mutusi si kasikasibigoyonimi wai yarosiai ai yawasimi.
Yauku ami God ami nuwapoya ba siniyara kamosi yai, ai taraparanimi, saba karaku koi sinikikiyiku, ba ami waina taupauma. Damanina ami rakaraka ba dam nunusi yai ko notuwa kuriku ba kom si kewakewai.’”
Maranai rakaraka ba dam ereonowasi si notuwa wai Benjamin ana dam i binei.
Damanina ba Benjamin ana dam si msi kasibau wai rakaraka nununai si kasibau ba Matri rakarakana kamonai sebasebare si kasibau wai Kish natuna Saul i binei. Ba si kinana wai kona kega nai.
Bada si toirubai, “Kona memei?” Ba Bada i wona, “Kona wai bobitaura ba sawara murisi yai i koba.”
Si vera si nuveni ba si panani wai si urabai si kasibau, pipiya naosi yai i msiri ba si kinani wai kona i kaidagima saki kega kotoi rutainina.
Samuel pipiya kurisi i wona, “Bada niko sebare i binei wai ko kinakinani kona? Sebarena nina kega kesana kotoi kamoti yai kona rutainina.” Pipiya ereonowasi si parara, “Taupauma ina ma saki!”
















Damanina Samuel pipiya kurisi i wona, “Ko botu tana nae ku Gilgal taupauma tani yoneyonena meyei.”
Damanina ereonowasi si nae ku Gilgal ba Saul Bada matanai si damaninei kata kona taupauma. Namai aba payapayaya si berena nuwanuba ba kam yabata suwarina Bada kurina, ba Saul ba Israel biyisi si nuwagaire.





































Samuel Saul i yegai, “Ku neganega Bada am God i kaotunetuneim wai gamona kega ku bosisirei; kuta bosisirei wai am basileiya Israel kamonai ita bobimaragata damanei.
Ba karaku am basileiya kega ina mana; saba karaku Bada pipiya nuwanuwanai ikesina i binei wai ana pipiya ini badisi, kairavina kom, Bada gamona kega ku bosisirei.”





























































Samuel Saul kurina i wona, “Yauku ikesiku mom Bada i poraiku ai boroim ana pipiya Israel asi taupauma, wai karaku niko wara, Bada karinai ke nonori.
Bada Maragata sakina nikasike i wona, ‘Amalek biyisi saroba ana berisi kairavina awaika Israel biyisi kurisi si wosei maranai Egypt yai si botubotu wai asi keta si gudui ba si ravisi.
Ko nae Amalek biyisi kona ravisi ba asi sawara ereonowasi kona reso. Kega kesana awaika ina mana, sebasebare, bibaine, pipiya gunaguna, pepeya, cow ba sheep, camel ba donkey ereonowasi koni kasi bunuwanisi.’”
Saul ana abiabiyisi i yorisi ku Telaim ba abiya kairavina i bobunagisi, 200,000 wai Israel tano abiabiyisi ba 10,000 Judah abiabiyisi.


Damanina ba Saul Amalek biyisi si kasibunuwanisi Havila ai ba i nae ku Shur, Egypt maramatanai.
Amalek biyisi asi taupauma si patumi, ba ana pipiya ereonowasi seri yai si kasibunuwanisi.
Saba Saul ba ana abiabiyisi Agag si nuwanuwani ba sheep, cow gaigairesi ba natunatusi bikampotasi ba sawara gaigairesi si yauna. Sawara goyogoyosi ereonowasi si kasibigoyonisi.
Damanina ba Bada Samuel kurina i sisiya,
“Ai nuwapoya kata awaika kairavina Saul a wosei i taupauma ba i msi kuputa ba awaika a wonei wai kega i wosei.” Samuel, i yagisi Bada kurina wai i tou maratom.
Ba Samuel i sukumara Saul ita nuveni saba si wonei kata Saul i nae ku Carmel. Namai kasa i kemai ikesina ana matakira ba i gakira ku Gilgal.
Maranai Samuel i verakasibau wai, Saul i wona, “Bada ini gairenim! Yauku God ana kaobiyoyobana a wosei.”
Saba Samuel i wona, “Ba awaika a nonori sheep ba cow te kwenekwene.”
Saul i kaobeyei, “Abiabiyisi Amalek biyisi karisi yai si yauna si botu, sheep ba cow gaigairesi si yauna puyobunuwa Bada am God kurina. Ba ereonowana wai ka kasibigoyoni.”
Samuel i wona Saul kurina, “Ke boterei! Awaika Bada God pomai i woniku wai ana wonim.” “Ke woniku.”
Samuel i wona, “Bagunai wata ku kitakitai kirena meyim saba kom wai Israel biyisi asi bada. Bada i boroim Israel kana taupauma.
Ba i poraim ba i kaotuneim, ‘Ke nae Amalek piragagoyo pipiyisi ke popora roboisi, ba yabata koni abiya ba sina momosa.’
Awaika kairavina Bada gamona kega ku bosisirei? Ba awaika kairavina sawara ku kita kirorowana ba ku sekwa yagina? Ba goyona Bada matanai ku wosei.”
Saul i wona, “Bada a bosisirei. A kasibau i woniku wai nanakasike a wosei, Amalek biyisi ai kasibunuwana roboisi ba asi taupauma Agag a yauni a botu.
Abiabiyisi sheep ba cow gaigairesi abiya kamonai si yauna si bosirei Gilgal ai sina puyobunuwa Bada am God kurina.”
Saba Samuel i kaobeyei, “Mekona Bada e wiwaini, bosisira kona suwara kapukapunina ba puyobunuwa? Bada ana waina bosisira kega puyobunuwa. Bitainabaenega wai i gaire kega bage puyobunuwa.
Bikawakasekase wai kesanina bage yapune. Netagegeyana nanakasike bage tarabibisaka bopepetina rutainina. Bada wonana kui sinikikiyei, wai yebo am bitaupauma i sinikikiyei.”



Damanina Samuel i taibira ita nae wai, Saul Samuel kana gara i botawani ba i taina sikai.
Ba Samuel kurina i wona, “Bada Israel ana basileiya karaku karimi yai i taina taveyei ba maturam i berei, kona pipiya gairena kega kom rutainim.
God kona Israel ana Kadara kega e bi kwarukwaruma kona ana nota ina birai; kona kega pipiya rutainisi, ba ana nota ina birai.”




Damanina ba Samuel i nae ku Rama, ba Saul i veramaga ana ku yove, Gibeah.
Samuel kega Saul i kinana meyei yepo i rabobo saba Saul kairavina i tou. Ba Bada God i yapoya saburere kata Saul i binei Israel biyisi asi taupauma.
Bada God Samuel kurina i wona, “Kega Saul kairavina kuna tou saki ba Israel asi taupauma Saul wai ai sinikikiyei. Olive wairoro ke yauni ba ke nae ku Bethlehem Jesse kurina. Natuna kesana a binei ini taupauma.”
Saba Samuel i wona, “Mekabage ana nae? Saul ina nonori wai ina kasibunuiku.” Bada i wona, “Cow kesana ke yauni ba ke wona, ‘A botu puyobunuwa ana wosei Bada kurina.’
Jesse ke wonei ina botu puyobunuwa kairavina ba ani beyim awaika kuna wosei. Pipiya ani beyim wai kairaviku ki boroi.”
Awaika Bada i wonei wai i wosei. Maranai i verakasibau ku Bethlehem wai, meyaga warawaraetesi si kinani wai si nagara. Si toiruba, “Nuwanubai ku botu kona?”
Samuel i kaobeya, “Eee, nuwanubai a botu ana puyobunuwa Bada kurina. Ko bobunaga meyim ba ko botu yabata tana puyobunuwa.” Damanina ba Jesse natunatuna yabata i bobunagisi ba i yorisi si nae si puyobunuwa.
Si verakasibau ba Samuel Jesse natuna iyarokona Eliab i kinani wai i nosi kata, “Damanina nikona Bada ana binebinena nina matanai e bimsiri.”
Saba Bada Samuel kurina i wona, “Kega ana kaidagima kona tupuwina kuna kinani, kairavina a bisinikikiyei. Pipiya awaika te kinakinani wai Bada kega kosi e kinakinana. Pipiya wai tupuwina e kinakinani, saba Bada wai nuwanuwana e kinakinani.”


Jesse natunatuna sebasebare asi 7 Samuel naonai si yewo si nae ba Samuel i wona, “Nikosi kega kesana Bada i binei.”
Damanina i toiruba, “Natunatum yebo mutusi te mamana kona kega?” Jesse i kaobeyei, “Murimurina dama e mamana, saba sheep e koyakoyagisi.” “Wasaga koi porai ina urabai ina botu. Kega tana makira yepo ina verakasibau.”
Kata i poraisi si urabai si botu. Kona wai, kinanina nuwarubarubana ba komeruwana pusona. Ba Bada i Samuel i wonei, “Sebarena damanina, ke bomsiri kuni boroi.”
Samuel wairoro i yauni ba warewaresina naosi yai i boroi, ba kona maranai Bada Kanumina maragasina i gakira David ku tepana. Kona murinai Samuel i nae ku Rama.
Karaku Bada God Kanumina Saul i kasibau taveyei, ba kanuma goyona Badai porai wai i bimagoyowei.







































































Mekabage wata Saul David i wonewonei ba i biporai ita wosei wai, ereonowana i wosewose kabitamni wai Saul i binei kata abiabiyisi asi bada kaikapona. Niko wose Saul i wosei wai pipiya ereonowasi ba Saul ana babada mutusi yabata si nuwagaire.

Bibaine si rikuriku maranai si tabora, “Saul abiya 1,000 i kasibunuisi, ba David 10,000 i kasibunuisi.”
Nikona Saul i wosei i yagisi saki, “Niko awaika? Te wonawona David 10,000 ba yauku 1,000 wata. Muri yai yebo sina wosei ini taupauma.”
Kona maranai David i nuwarauwei ba ana nota goyogoyosi wata kurina.
























































































David i nae ku Nob priest Ahimelek kurina. Ahimelek i kinani wai i nagara i kiroro i pokipokiyei ba i toiruba, “Awaika kairavina ikesim ku botu? Awaika kairavina kega kesana kotoi i ruwaim?”
David i kaobeyei, “Taupauma ana saibira a wosewosei. I woniku kega kesana kotoi ana wonei kata awaika kairavina yauku nina. Ba au pipiya wai, a wonisi memei sina pananiku.
Kam karimi yai kona kega, ba bread asi 5 kona kam mutusi gwabimi ai wai, kuta beriku?”
Ba priest Ahimelek i kaobeyei, “Bread mom kega, saba bread kaobaisiyena wata, kuna yauni abisiri yai am pipiya kega wasike kesana yabata si dauwa.”
David i kaobeyei, “Kega am nota ina kairagaraga. Maranai nikasike ka bowagawaga wai au pipiya kega bibaine kurisi te nenae. Ba yebo ka bowagawaga mom wai nanakasike. Kona kairavina kega nuwanuwam ina kairagaraga!”
Kam kega si mamana bread kaobaisiyena wata wai priest bread kaobaisiyena Tabernacle kamonai i mamana wai si berei ba kona kaonai wauna si tepari.







































































































































































































































Kona maranai Philistia biyisi Israel yabata sibi abiya ba Israel biyisi si vera ba pesarisi Gilboa koyanai si kasibunuwanisi.
Philistia biyisi Saul natunatuna koi si kwabinisi, ba natunatuna asi tonu Jonathan, Abinadab, ba Malkishua si kasibunuwanisi.
Saul gwabinai abiya i bita saki wai i sirage pidu ai si yowai.
Ana kapiya kabakabara i wonei, “Am seri yai ke gwari bunuiku. Kega au waina nikosi Philistia etenisi sina bogoyoiku ba sina kasibunuiku.” Saba ana kapiya kabakabara i nagara saki. Damanina Saul ana seri i yauni ba ku tepana i peku ba ikesina i gwari meyei ba i rabobo.
Ana kapiya kabakabara yebo ikesina i gwari bunu meyei, Saul i wosei wai kesanina ba i rabobo.






















































































































Damanina ba, Israel dam nununai, ereonowasi si notuwa David kurina ku Hebron ba si wona, “Yakai kona, kom, ama tupuwa ba ama tara.
Rorowa Saul i taupauma maranai, kom ama abiabiyisi ku binaovisi abiya kairavina, ba Bada kurim i wona kata, ‘Kom Israel biyisi kasi aba potapota ba asi bada.’”
Maranai Israel warawaraetesi, si botu David kurina ku Hebron ba, debai bidamanina maragasina Bada matanai si wosei ba, David si boroi Israel kana taupauma.
David kana bodu 30 ba bitaupauma i dagui ba bodu 40 rubana i bada.












































Maranai David ana bitaupauma yovenai i mabinubai murinai, kana abiya si tompipini wai Bada i bopapari ba i yakam kabitam.
Ba peroveta Nathan kurina i wona, “Yauku nina yove gairena cedar keyaminai si bowai wai a mamana, saba God ana Bidamanina Maragasina Dedewagina tent kamonai e mamana.”
Nathan i kaobeyei, “Awaika wata am notai e mamana wai ke wosei kairavina Bada wai kom karimi yai.”
Kona pomnai Bada Nathan kurina, i wona,
“Ke nae ba au saibisaibirina David ke wonei, ‘Bada nikasike, i wona, “Kata kom naki au aba mamana yovena kuna bowai?” ’


Au saibisaibirina David ke wonei, ‘Bada Maragata Sakina nikasike e wonawona, “Kom kwapu kamonai sheep kasi aba potapota ba, a uraba kasibauwim au pipiya Israel biyisi asi bada.
Memei wata ku yewo wai yauku yabata, ba kam abiya naomi yai a kasiyaraga taveyisi. Ba karaku kam waba ana bokabari nanakasike bage pipiya kaikaposi niko dobu ai rutainisi.
Ba au pipiya Israel biyisi asi gawara ana berisi ba ana tere damanisi kata sina kwanatu ba kega kotoi ini bubuwisi. Pipiya goyogoyosi kega sina bobisipuwena meyisi, rorowa si wosewosei wai nanakasike,
ba si wosewosei yepo i botu babada a bineisi kata au pipiya Israel biyisi sita potaisi. Ba yebo kami abiya ereonowasi karisi yai biyakam ana berimi. Ba yauku mom am yove ana bowa damanei. Maranai kuna rabobo ba tamatamam yabata koni biyakam murinai, kamomi yai natum kesana ana binei wasam ini taupauma ba ana basileiya ana tere damanei.
Maranai kuna rabobo ba tamatamam yabata koni biyakam murinai, kamomi yai natum kesana ana binei wasam ini taupauma ba ana basileiya ana tere damanei.
Kona mom God ana yove ina bowai kau Waba kairavina, ba ana basileiya aba makimakirina ana terei damanei.
Yauku wai tamana ba kona wai natuku. Maranai goyona ina wosei wai, saroba ana berei ba ana kaobitotori nanakasike bage tama natuna kurina e wosewosei.
Saba au nuwayauyauna kega meyana karinai ana yauna taveyei, nanakasike matami yai Saul karinai a yauna taveyei.
Ba am yove ba am basileiya mataku ai sina madamana ba, am aba makimakira ana tere damanei.” ’”
Nathan awaika ereonowana aba kinakinanai, God i beyei wai David i waraberei.






























































Kaburutiti maranai, bodu patepatena kamonai, tautaupauma si kasikasibau abiya kairavina, David ana abiya badana Joab, ba taupauma ana pipiya ba Israel abiabiyisi ereonowasi i poraisi. Kata Ammon biyisi si poporisi ba Rabbah si garapipini, saba David wai Jerusalem yai i madamana.
Rabisi kesana nubanai, David ana aba dudauwa gawarinai i bomsiri ba, taupauma yovena wadakupunai i yewoyewo neubuwa, ba i kinana i gakira wai wasike i bitowatowa wai i kinani. Wasikena wai kepamara pusona.
Ba pipiya kesana i porai iti toiruba kata kona kotoi. Pipiyina i wona, “Kona wai Eliam natuna, Bathsheba ba Hitti sebare Uriah kaowana.”
Damanina ba David kawariyonayona i porai sita urabai. Ba wasikena i botu kurina wai yabata si dauwa ba i nae ana ku yove.
Bathsheba i bopanani kata i manawa wai, David ana wara i porai, i wona, “Yauku a manawa.”
Damanina, David wara nikasike i porai Joab kurina, “Hitti biyina, Uriah ki porai kuriku.” Kata Joab i porai David kurina.
Maranai Uriah i verakasibau wai, David i toirubai, kata Joab ba abiabiyisi damanina kona, ba abiya si riuni wai mekabage e veravera. Ba Uriah i kaobeyei i wona, “Damanina wata.”
Damanina ba David i wona, “Ke gakira am ku yove ba kuni yakam mara yogina.” Kata Uriah, taupauma yovena i kasibau taveyei ba kana puyo murinai David i porai.
Saba Uriah kega i nae ana ku yove ba, taupauma yovena matam ketanai, aba potapotasi yabata si dauwa.
Maranai David i nonori kata Uriah kega i nae ana ku yove wai, i toirubai, “Awaika i goyo? Niko mara veoromina rabarabai ku mamana ba, awaika kairavina kega ku nae am ku yove?”
Ba Uriah i kaobeya, “Israel ba Judah abiabiyisi ba Bidamanina Maragasina Dedewagina wai tent kamonai te mamana ba au bada Joab ana pipiya yabata matarai si rubasekwa te mamana. Mekabage yauku ata nae au ku yove ba ata kam ba ata toma ba, kaowaku yabata kata dauwa? A bisuwonim nikona kega rubana ana wosei!”
Damanina David kurina, i wona, “Karaku nina ke mana ba maram ani poraim kuna veramaga.” Kata Uriah Jerusalem yai i mana kao ruwamo.
David ana waina wai i bababai yabata si kamdauwa ba i toma neganegai. Ba yebo kona pomnai kega i nae ana ku yove ba ana bada, ana saibisaibirisi yabata si dauwa mena.
Mara i tom wai, David wara pepai i kirumi Joab kurina ba, Uriah i porai i kabari i nae.
Warana kamonai i kiruma i wona, “Abiya memena i rakata saki ba e boborabora wai Uriah naonai ke terei ba koi sumarei sina kasibunui.”
Joab i kuiri memena abiabiyisi maragata sakiyisi, meyaga kaikapona parinai si biabiya wai Uriah namai i terei.
Maranai meyaga kaikapona kana pipiya si kasibau ba Joab ana pipiya yabata si rauwa wai David ana abiabiyisi mutusi si rabobo. Hitti biyina Uriah, yebo i rabobo.








Maranai Bathsheba wara i nonori kata kaowana Uriah i rabobo wai, kairavina i nuwapoya ba i tou.
Ba kaowana kairavina i nuwapoya ba i tou i kakaba murinai, David wara i porai wai i botu ana ku yove ba i yauni i kaowanei ba, natuna sebare i tuwei. Saba niko wose i wosei wai Bada kega i nuwagaire.
Bada peroveta Nathan i porai, David kurina, ba maranai i botu kurina wai, i wona, “Sebasebare asi ruwamo meyaga kesana kamonai si mamana. Sebarena kesana marimariyina ba kesana moyamoyakina.
Sebare marimariyina ana aba payapayaya si pesara saki,
ba sebare moyamoyakina karinai wai kega awaika ba, lamb wasikena wotuna kesanaikei i gimoni. Ba i potai kata natunatuna koi karinai si rakata, ba yabata si kamkam ba si tomatoma, ba yebo tokaranai i dudauwa. Nanakasike bage natuna wasikena.
Kao kesana wagawaga biyina i botu marimariyina ana ku yove. Saba sebare marimariyina kega ana waina kata ana aba payapayaya kesana ita kasibunui kam kana wagawaga kairavina ita bobunagi. Saba sebare moyamoyakina ana lamb wasikena i yauni ba kam i bobunagi kana wagawaga kairavina.”
David i yagisi saki, sebare marimariyina kurina ba i wona, “Bada yawayawasina kana wabai, niko sebare ina rabobo!
Niko wose goyo tavetaveyina i wosei ba, kega i kamyosukuwei, kairavina lamb asi 4 ini tepari sebare moyamoyakina kurina.”
Damanina Nathan, David i wonei, “Sebarena wai kom! Bada Israel asi God, nikasike e wonawona, ‘Kom ai boroim kata Israel asi taupauma ba, Saul nimana kamonai a bopaparim.
Am bada ana yove a berim ba kaokaowana ku nimam a terisi. Israel ba Judah asi basileiyisi a berim. Abisiri yai nikona i yogiyogi saki wai, yebo kaikapo sakina ata berim.
Awaika kairavina, Bada wonana kui kasikotobi ba matanai niko wose goyona ku wosei? Ba Hitti biyina Uriah, Ammon biyisi asi seri yai ku kasibunui ba, kaowana ku yauni i karimi yai.
Kona kairavina, karaku ba nakai i nae wai, niko seri kega am yove ina kasibau taveyei, kairavina kui gigimiku ba, Uriah kaowana ku yauni, i karimi yai.’
Bada nikasike e wonawona, ‘Am yove damana kamonai kam biuwa ina botu kurim. Ba matami yai kaokaowam, kao boraborai ana yauna ba sebare kesana gwabimi yai ana berei ba debai yabata sina dauwa.
Kom baibuni ai nikona ku wosei, saba kom kurim wai debai, Israel biyisi matasi yai ana wosei ina tupuwa.’”
Damanina David Nathan kurina i wona, “Yauku Bada kurina piragagoyo a wosei.” Nathan i kaobeyei, “Bada am piragagoyona i yauna taveyei. Ba kega kuna rabobo.
Saba niko wose ku wosei wai Bada kana waba ku gigimi, kona kairavina, wai natum sebare kuni tuwei wai ina rabobo.”
Nathan i veramaga ana ku yove murinai, Uriah kaowana David karinai pipiyaikei i tuwei wai, Bada gubaga raoboraobo i porai kurina kata i gubaga saburere.
David, God i baba kuwakuwayei pipiyaikei ana yawasa kairavina. I siya ba i riu ana ku yove kamona ba pomai wai tano ai i dudauwa maratom.
Warawaraetesi ana yove yai, parinai si msiri ba si babai ita bomsiri yabata sita kam saba i totoyana ba kega ana waina yabata sita kam.
Kao kana bi 7 kamonai pipiyaikei i rabobo. Ba David ana saibisaibirisi wonina si nagarei. Si wona, “Pipiyaikei yawayawasinai wai, David kurina tabi sisiya ba kega i nonorita. Mekabage tana wonei kata pipiyaikei i rabobo? Muri yai ba ina kayo bisiragena meyei.”
David ana saibisaibirisi i kinanisi kosi wata si biponasimsim wai, damina i yauni kata pipiyaikei i rabobo, wai i toiruba, “Kata pipiyaikei i rabobo kona?” Ba si kaobeyei, “Eee, pipiyaikei i rabobo.”
Damanina David tano ai i dudauwa wai i bomsiri ba i towa bunabunaga, i mutu, ba i gara rutaveyei, ba i nae Bada ana ku yove ba i bopepetei. Kona murnai i veramaga ana ku yove ba i baba wai kam si bobunagi ba i kam.
Ana saibisaibirisi si toirubai, “Awaika kairavina nikasike ke wosewose? Pipiyaikei yawayawasinai wai ku bisiya ba ku tutou, saba karaku pipiyaikei i rabobo wai ku bomsiri ba ke kamkam!”
David i kaobeya, “Pipiyaikei yawayawasina i mamana wai, ai siya ba a tou. A nosi bage Bada iti nuwanuwaniku ba pipiyaikei yawasina ita mana.
Saba karaku kona wai i rabobo, awaika kairavina ani siya? Rubana ana yawasa ani neveramagei kona? Kurina ana nae saba kona kega rubana ina veramaga kuriku.”
Damanina ba David kaowana Bathsheba i morumorubi, ba i nae yabata si dauwa. Ba i tuwa wai natuna sebare ba kana waba si yorei Solomon. Ba Bada pipiyinaikei i nuwayauyauni,
ba Bada i nuwayauyauni kairavina wona i porai peroveta Nathan kurina kata sebareikei kana waba ita yorei Jedidiah.


































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Nikona wai God Natuna, Iesu Keriso warana gairena dagudaguna.
Peroveta Isaiah i kirumi wai nanakasike, “God i wona, ‘Au kawariyonayona ani porai ini nao, am keta ina bobunagi.’
Sebare kesana kupura momnai e paraparara, ‘Bada kairavina, keta ko bobunaga! Ba totorinai ina yewo.’”
Kata John kupura momna i babataito, ba pipiya i wonewonisi, “Ami piragagoyosi ai koi nuwabirabira, ba kona babataito wai God ami piragagoyosi ina notataveyisi.”
Judea biyisi ereonowasi ba Jerusalem meyagina pipiyisi ereonowasi si kasibau si nae John kurina, ba Jordan okowinai asi piragagoyo si tombaubaunisi ba si babataito.
Ba John kana gara wai camel sini korokoronai si wosei, wai i kotei, ba abapayapayaya kwapirina i kikiruwei, ba kana kam sidim ba dudau i kamkam.
Pipiya kurisi i raumamara i wona, “Sebare kesana muriku ai ina botu kona wai i maragata saki kega bage yauku, kega gaireku ba ata borunoma kana kae sumasuma ata tombaunisi.
Yauku okowai a babataitoimi, saba kona wai Kanuma Kaobaisiyenai ina babataitoimi.”
Kona maranai, Iesu Nazareth meyagina, Galilee kupurinai i botu, ba John Jordan okowinai Iesu i babataitoi.
Ba Iesu okowai i rupaira i gegae ku tepa, ba sapama i kitai i tamotatara ba Kanuma Kaobaisiyena kinanina bage bunebune i gaigakira kurina.
Ba gamo sapamai i wona, “Kom Yauku natuku au nuwayauyauna kom ai ba a binuwagaire.”
Ba yagiyagina wata, Kanuma Kaobaisiyena i naovei i kasibau ku kupura momna.
Ba namai garagara aba payapayaya yabata si mana kao 40, ba Satan i botu i sakariyei. Ba God ana aneya si botu si baisi.
John si tere riuwei ku patuma yovena murinai, Iesu i veramaga ku Galilee ba God warana gairena e botubotu wai i rumamarei.
Ba i wona, “Mara i botu, ba God ana basileiya i neratui! Koi nuwabirabira ba wara gairena koni geruwei!”
Kao kesana Iesu Galilee torenai i yewo i nenae, ba Simon waresina Andrew yabata i kinanisi sewari si bigarui kairavina kosi wai banobanotisi.
Iesu i wonisi, “Ko botu kona kibiku ba yauku ani beyebeyeimi mekabage pipiya kona konaisi.”
Ba yagiyagina wata asi sewari si sumarei ba si kibi.
I yewo i nae yoginaikei ba Zebedee natunatuna James ba John i kinanisi, wakai asi sewari si yanuyanumi.
Iesu i yorisi wai yagiyagina tamasi Zebedee ana saibisaibirisi yabata si sumarisi ba kona si kibi.
Ba si nae ku Capernaum, ba Sabath marana i botu wai Iesu ku dugu yovena i riu ba bibeyebeyena i dagui.
Ba pipiya iyabosi ana bibeyebeyena si nonori wai si wareyei, kairavina ana bibeyebeyena ere maragasina kega bage kairuwana bibeyebeyena biyisi rutanisi.
Kona maranai, sebare kanuma goyona i bonuwei wai i riu ku Jew biyisi asi ku dugu yovena ba i para,
“Iesu Nazareth biyim, a kuirim kom kotoi, kom God ana kawariyonayona kaobaisiyem, awaika ke wiwaini kuna wosei kurikai, ku botu kuna kasibigoyonikai kona?”
Saba Iesu kanuma goyona i kaotunei i wona, “Kawam e pota, ba nao sebare ke kasibau taveyei!”
Kata kanuma goyona ere yagisina sebare i gusui, ba ere paraparana i kasibau taveyei.
Ba pipiya tupasi si wareyei, ba si dagui si bikaoboneyana, “Niko awaika, bibeyebeyena wauna kona? Niko sebare maragata karinai wai kanuma goyogoyosi e kaotuneisi wai te bosisirei.”
Ba Iesu warana yagiyagina wata Galilee kupurina ereonowana i bonuwei.
Maranai Jew biyisi asi dugu yovena si kasibau taveyei wai, yagiyagina wata James ba John yabata si nae Andrew ba Simon asi ku yove.
Ba Iesu i verakasibau wai si wonei, kata Simon rawana wasikena i gubaga saki ana gawarai i dudauwa.
I nae kurina, yarona i yauni, ba i taina bimsiri wai i yawasa, ba i dagui i bosaibirisi.
Kona rabisinai kao i gakira murinai, pipiya gubagubagisi ba iyabosi kanuma goyogoyosi kamosi yai ereonowasi si yaunisi si botu Iesu kurina.
Ba pipiya pesarisi nao meyaga kaikaponai yove naonai si gaenisi.
Ba Iesu kasi gubaga bubausi yai i yawasisi, ba kanuma goyogoyosi pesarisi i kasibaunisi. Ba kanumisi kega i damainisi kata awaika siti sisiyei kairavina si kuiri kona wai kotoi.
Maratom didibarinai muri yai mara ita ru yasegana, Iesu i sikwana ba yove i kasibau taveyei. Ba i nae kupura momnai ba namai i rupari.
Saba Simon turaturana yabata si kasibau kona si nuwenuweni.
Ba si panani wai si wonei, “Pipiya ereonowasi kom te nuwenuwenim.”
Saba Iesu i kaobeyisi i wona, “Tana nae ku meyaga mutusi, kosi yebo kamosi yai ana rumamara. Kona kairavina a botu.”
Kata Galilee kupurina i yewo roboisi, Jew biyisi asi dugu yovesi kamosi yai i rumamara ba kanuma goyogoyosi i bikasibaunisi.
Sebare kesana leprosy sininai ba i botu Iesu kurina, i maere sogasoga ba i baba tupetupeni kata iti baisi, i wona, “Am waina wai kuni yawasiku.”
Iesu nuwanuwana i poya sakiyei, ba i bororona i borubai ba i wonei, “Au waina, ke yawasa!”
Yagiyagina wata leprosy i kasibau taveyei, ba sebarena i yawasa.
Damanina ba Iesu sisiya padapadana i berei ba i pora taveyei.
Ba Iesu i wona, “Kega kesana kotoi ketai kuna wonei, saba totorina ke nae priest kurina ba ikesina sinim ina kinani, ba ereonowasi sini geruwei kata kom ku yawasa wai, ke nae Moses puyo i wonei wai nanakasike ke puyobunuwa.”
Saba sebarena i nae ba kupura tupana i sisiya neubuwei wai koroto si kuira roboi kairavina kega rubana Iesu debai ita kasibau ku meyaga ba i ma taveyana, saba pipiya memei wata si mamana wai ereonowasi si botubotu kurina.
Maranai Iesu i veramaga ku Capernaum, ba warana i rakata kata kona wai yove yai.
Kata pipiya ereonowasi si botu si kesanisi wai kega memei gawara masarena i mamana, matarai kona matamketai, ba Iesu i rumamara kurisi.
Kona maranai sebasebare asi bata, sebare digadigana si kabari si botu Iesu kurina.
Saba koroto i rakata saki wai kega rubarubana sebarena sita yauni sita riu kurina, wai si gae ku wadakupuna ba si rebui ba sebarena ana aba dudauwai Iesu naonai si tere kirei.
Maranai Iesu asi bigeruwana i kinani wai sebarena i wonei, “Natuku am piragagoyosi a notataveyisi.”
Saba bibeyebeyena biyisi mutusi nai si mamana wai ikesisi kamosi yai si nuwanuwasuya.
“Kata awaika kairavina niko sebare nikasike e bisisiya? God ikesina wata piragagoyo ina notataveyana!”
Iesu yagiyagina wata nuwa sinenai i kuiri kata kosi wai awaika si nuwanuwasuyei, wai i wonisi, “Awaika kairavina nikasike ko nuwanuwasuya?
Mekona tapeyanina digadigana tana wonei, ‘Am piragagoyo a notataveyesi’ kona, ‘Ke bomsiri, ba am yagoro ke yauni ba ke yewo’?
Saba ani beyimi kona kuiri kata Sebare Natuna maragata gwabinai kata niko dobu ai piragagoyosi ina notataveyisi.” Ba digadigana kurina i wona,
“Ke bomsiri am yagoro ke kabari ba ke nae ku yove!”
Pipiya ereonowasi si kinani ba yagiyagina wata i bomsiri ba ana yagoro i kabari ba i sutaveyana, ba si wareyei ba Bada si bokuwayei, ba si wona, “Kega meyana wose nikasike ka kinani!”
Iesu yebo i veramaga mena ku Galilee torena, ba koroto kaikapona si notuwei ba bibeyebeyena i dagui.
Bibeyebeyena murinai i yewo i nenae ba Alphaeus natuna Livai tax aba yuyauna biyina, i kinani ana bagibagi gawarinai i mamana ba Iesu kurina i wona, “Ki sununuriku,” ba Livai i bomsiri ba i sununuri.
Kona rabisinai, Iesu ana nonorayauna ba Pharisee biyisi te yoreyoreisi piragagoyo biyisi yabata si kamkam. Ba pipiya pesarisi si kibi.
Maranai kairuwana bibeyebeyena biyisi kosi wai Pharisee biyisi, Iesu si kinani piragagoyo ba tax aba yuyauna biyisi yabata si kamkam wai ana nonorayauna si toirubaisi, si wona, “Awaika kairavina nikosi pipiya yabata te kamkam?”
Saba Iesu nikona i nonori wai, kurisi i wona, “Kega pipiya yawayawasisi kairavisi a botu saba gubagubagisi ba piragoyo pipiyisi kairavisiasi a botu.”
John ana nonorayauna ba Pharisee biyisi yabata si bisiya, ba pipiya si botu Iesu si wonei, “Awaika kairavina John ba Pharisee biyisi asi nonorayauna yabata te bisiya, ba komi wai kega?”
Ba Iesu i kaobeyisi i wona, “Maranai tabine wau sebarena kana bonunu yabata te mamana wai, mekabage ini siya? Kega rubana, kairavina kona wai nai.
Saba mara e botubotu, kona maranai tabine wau sebarena ini sumarisi wai kona maranai wai sini siya.
Ba kega kesana kotoi gara wauna mutuna ina yauna ba gara wadubona masarena ita popo potai, kairavina gara wauna tana wosei wai ina bo yogiyogo wai, gara wadubona ina taina sikai, ba masarena ina wosei ina rakata saki.
Kona kega kesana kotoi wine wauna ba ku wine bobitaurina katamanina ina sewai, ina wosei wai ina ruruwa wai wine kana bobitaura ini kwata, ba wine ba kana bobitaura sina goyo. Kega, wine wauna wai yebo kana bobitaura wauna.”
Sabath kesana Iesu ana nonorayauna yabata wheat baona kamonai si yewo si nenae ba wheat uwasi mutusi si poke.
Kata Pharisee biyisi Iesu si wonei, “Awaika kairavina Sabath marana ba niko wose te wosewosei, ata kairuwana te bikasikotobi.”
Saba Iesu i kaobeya i wona, “Komi David ana pipiya yabata soya si rabobo ba wose si wosei wai ko baiyavi kona kega?
Priest kaikapona Abiathar ana marai i riu God ana ku yove ba bread bibigairenina i yauni ba i kani, ba mutusi turaturana i berisi. Ata kairuwana e wonowonita kata kona wai priest wata sita kani.”
Damanina ba Iesu kurisi i wona, “Sabath i wose wai pipiya asi gairena kairavina, ba kega pipiya i wosei Sabath ana gairena kairavina.
Kata Sebare Natuna wai, kona Sabath badana.”
Kao kesana Iesu i riu Jew biyisi asi ku dugu yovena ba namai sebare yarona kara rukurukumina i mamana.
Ba pipiya mutusi nai Iesu si bokibukibu kabitamni kata Sabath maranai sebarena iti yawasi wai siti kunumakei.
Iesu sebarena i wonei, “Ke botu nikei ku naona, ba pipiya naosi yai kuni msiri.”
Ba Iesu pipiya i toirubaisi i wona, “Mekabage ata kairuwana e wonawona, kata Sabath maranai gairena tana wosei kona goyona, ba tani yawasa kona tana kasibunuwa?” Saba kosi kawasi si pota.
Iesu i kita nanagisi ba i yagisi, saba yebo i nuwapoyisi, kairavina kosi nuwanuwasi gudugudusi ba sebarena kurina i wona, “Yarom ke bokotoi.” Ba i kotoi wai i yawasa.
Kata Pharisee biyisi si kasibau taveyana ba si nae Herod ana pipiya yabata si dagui si ogatara kata mekabage Iesu sita kasibunui.
Ba Iesu ana nonorayauna yabata si kasibau ku Galilee torena, ba koroto kaikapona si kibisi.
Ba maranai Iesu i saibisaibira warana si nonori wai pipiya pesarisi, Galilee yai, Judeai, Jerusalem yai, Idumeai ba kupura Jordan sepinai, ba Tyre ba Sidon ereonowasi si botu.
Ba koroto i rakata saki, kona kairavina wai Iesu ana nonorayauna i wonisi, kata waka sita bobunagi kairavina wai kega koroto sita una raturatuisi.
Pipiya pesarisi i yawasisi, kona kairavina gubagubagisi pesarisi si biratu kurina kata sita borubai.
Ba maranai kanuma goyogoyosi, Iesu si kinani wai naonai si peku ba si rasarasa, “Kom God Natuna!”
Saba Iesu sisiya padapadana i berisi, kata kega siti mamatara kata kona kotoi.
Iesu i gae ku koya tepana ba ana waina pipiyisi i yorisi wai kurina si nae.
Ba pipiya asi 12 i bineisi ba i yorisi apostle ba iti poraisi sita kasibau sita rumamara.
Ba yebo bibadana maragasina sita yauni ba kanuma goyogoyosi sita rukwabina.
Nikosi pipiya asi 12 i bineisi, Simon i yorei Peter,
James ba tuwateina John kosi Zebedee natunatuna, kasi waba i yorei Boanerges, kona basuna wai kosi yagisisi waiparara rutainisi.
Andrew, Philip, Bartholomew, Matthew, Thomas, James kona Alphaeus natunatuna, Thaddaeus, Simon Zealot biyina,
ba Judas Iscariot, kona Iesu i wawanei.
Iesu i nae ku yove i riu ba yebo koroto kaikapona si notuwa mena, kata kona ba ana nonorayauna yabata kega rubana ba sita kam.
Ba nikona ana rakaraka si nonori wai si nae sita urabai ku yove, kairavina si wona kona i neganega.
Saba kairuwana bibeyebeyena biyisi Jerusalem yai si botu ba si wona, “Kona wai Beelzebub kamonai e mamana, ba kona taupaumina maragata e bereberei wai kanuma goyogoyosi e bikasibaunisi.”
Kata Iesu i yorisi si botu kurina ba maibai kurisi i sisiya i wona, “Mekabage Satan yebo Satan iti kasibauni?
Kona mekabage basileiya kesana ikesina ina geyara meyei, ba ina geyara meyei wai, ina peku.
Kona rakaraka kega sini nuwakesana wai sina geyara meyisi.
Kona Satan ana pipiya yabata sina geyarana meyisi wai kega rubana sini msiri saba, sina momosa.
Ba kega kotoi sebare maragasina ana ku yove ina riuni ba ana sawara ina pisikara. Saba kainaona ina kai kaupatumi ba kata muri yai ana yove ina rebui ba ina pisikara.
Ba a bisuwonimi, pipiya asi piragagoyo ba asi bi gigima ana notataveyisi.
Saba kotoi wata Kanuma Kaobaisiyena ini gigimi wai, kona kega meyana ana notataveyei ba kona piragagoyona wai ina madamana.”
Nikona i sisiyei kairavina si wonawona kata kona kanuma goyona i riuni.
Damanina ba Iesu sinana ba warewaresina si verakasibau ba pipiya kesana si porai kata ita yorei ita kasibau.
Saba koroto si ma gwagwari wai kosi si wonei, “Sinam ba warewaresim matarai kom te nuwenuwenim.”
Iesu i kaobeyisi i wona, “Sinaku ba warewaresiku wai iyabosi?”
Ba pipiya si ma gwagwari wai i kinanisi ba i wona, “Sinaku ba warewaresiku wai nina!
Kotoi wata God ana waina e wosewosei wai kona waresiku, nobuku ba sinaku.”
Iesu yebo Galilee okowina torenai bibeyebeyena i dagu meyei ba koroto i rakata saki si ma gwagwari wai i geru ku waka. Kata kamonai i makira ba okowai i karukaruwei ba pipiya wai tore yai si bimsiri.
Ba sawara pesarisi maibai i bibeyebeyisi.
Ba ana bibeyebeyena kamonai i wonisi, “Koi tainabaenega! Baobao biyina kesana, i kasibau ana pesi ita bao.
Saba ana pesi i rubusaga maranai wai mutusi si peku ku keta, ba manu si botu wai si kam roboi.
Ba mutusi si peku tano ku akiakimina tepana, ba tano kega i rakata saki wai si rutiti yagiyagina.
Saba maranai kao i gae wai i poya bunuwana wai, si kwasa, kairavina, warowarowisi kega sibo kikita kabitam.
Ba mutusi si peku ku sinamona kamona wai sinamona pesi si wakutawana wai kega si uwa.
Saba pesi mutusi si peku ku tano gairena, wai si rutiti kabitam si gae ba si uwa wai mutusi uwasi 30, mutusi 60, ba mutusi 100.”
Damanina ba Iesu i wona, “Kotoi wata ere tainam wai, ke nonora kabitam.”
Maranai Iesu ikesina i mamana wai ana apostle asi 12 ba ana nonorayauna mutusi yabata si botu kurina, ba si toirubai kata ana maiba basusi wai awaika.
Ba Iesu i wonisi, “Komi wai God ana basileiya mama bibuniyina i berimi. Saba kosi mutusi kupunai kairavisi wai, maibai a bisisiya,
kata kosi, ‘Sini bikinana saba kega sina kita panani ba yebo sina nonora ba kega sina kuiri. Ba sita kuiri wai siti nuwabirabira ba God asi piragagoyosi ita notataveyisi!’”
Kata Iesu i toirubaisi, “Komi niko bimaiba ko kuiri kona kega? Ba kega kona kuiri wai mekabage bimaiba mutusi kona kuira?
Baobao biyina wai kona God wonana e bobaoni.
Pipiya mutusi wai pesi keta parinai e pekupeku wai nanakasike. Kata Bada wonana te nonori saba Satan e botubotu nuwanuwasi ai e yuyauna taveyei.
Ba pipiya mutusi wai nanakasike bage pesi te pekupeku ku tano akiakimina, kata maranai God wonana te nonori wai ere nuwasisirisi te yuyauni.
Saba maranai God wonana kairavina ruruba ina botu ina ravisi wai yagiyagina wata sina peku, kairavina warowarowisi kega sibo kikita kabitam.
Ba pipiya mutusi wai, nanakasike bage pesi sinamona kamonai si rutiti wai, God wonana te nonori.
Saba niko dobu yawasina ba mariyina ebi kwarukwarumisi wai, God wonana e wakuwaku tawani wai kega te uwauwa.
Ba pipiya mutusi wai nanakasike bage pesi ku tano gairena e pekupeku, kosi wai God wonana te nonori ba te yuyauni ba uwasi wai mutusi 30, mutusi 60, ba mutusi 100 tepanai.”
Iesu i wonisi, “Meyana kotoi kibe e kapukapuni ba kabomai e kasikasi tawani kona aba dudauwa gaburinai e tereterei kona? Kega, ba aba tutaura tepanai e tereterei.
Ba awaika wata mama bibuneyisi wai sina rudeba, ba awaika wata baidibarai te mamana wai sina ru yasegana.
Kom kotoi wata ere tainam wai ke nonora kabitam.
Ki nuwanotanota kabitam kata awaika ku nonori, mekabage ke rubaruba wai kona rubana kesaninai ina rubaim ba yebo tepanai ina tere tawani.
Iyabosi wata wonaku si nonori ba si yauni wai tepanai ani rakasi, ba kotoi wata kega i yauni wai awaika yogina gwabinai e mamana wai ana yauna taveyei.”
Ba yebo Iesu i wonisi, “God ana basileiya wai kona nikasike, baobao biyina ana pesi i baoni.
Pom ba kao, i dudauwa kona i mamana, ba pesi mekabage i supara ba i rutiti i gae wai kega i kuiri.
Tano ikesina pesi e wosewosei e rautiti ba e uwauwa, kainaona dobona e tereterei, ba rurauna ba uwana e tereterei.
Ba maranai uwana e matumatura wai yagiyagina wata sebarena wheat e totoi, kairavina boyauna marana i botu.”
Iesu yebo i wonisi, “Meo bimaiba tana yauni ba God ana basileiya tani sisiyei ba tani beyebeyena?
Nanakasike bage mustard pesina rutainina, kona wai yogiyoginai kei, ba kuna yauni tano kamonai kuna baoni.
Ba ina rutiti ina gae wai pesi ereonowasi bao kamonai ina waku tawanisi, ba ragaragana kaikaposi ina taura wai manu sina botu wakunai sina toga ba kasi nigu sina bowa.”
Ba bimaiba pesarisi wai nikona rutainina, Iesu wona kurisi i sisiyei kata pipiya God ana basileiya basuna sita kuira kabitamni.
Iesu pipiya ereonowasi kurisi i bisisiya wai i bimaiba, saba maranai kona ba ana nonorayauna wata wai, basusi i wonewonisi.
Kona rabisinai, Iesu ana nonorayauna i wonisi, “Tani garubona ku sepina.”
Damanina ba koroto si sumarisi ba Iesu waka kamonai i mamana wai yabata si nae. Ba waka mutusi yebo namai si mamana wai yabata.
Ba sibe kaikapona i dagui, ba yoyo si rakata saki wai waka yogina ikei ba ita rukwauruba.
Saba Iesu waka murinai iru kunuwana ba i dudauwa. Ba ana nonorayauna si rubaunui, ba si wona, “Bibeyebeyena biyim, mekabage ke nosinosi? Ba kota tana rukwauruba!”
Ba i bomsiri, sibe i kaotunei ba yoyo i wonei, “Ke ma guguba! Ki raboraobo!” Ba mara kesana sibe ibo yaragi ba niworowa i dauwa.
Saba ana nonorayauna i wonisi, “Mekabage wai ko nanaganagara? Ami bitumagana memena?”
Ba kosi si nagara saki, ba si wona, “Niko sebare kotoi wai, sibe ba yoyo te bosisiri!”
Ba kosi Galilee bogana si garubonei ku Gerasa kupurina.
Iesu wakai ibi sukira maranai, sebare kanuma goyona i riuni wai karawagai i kasibau, ba i verabeyei.
Niko sebare wai karawaga kamonai i mamana ba i maragata saki, kega kesana kotoi ita kaupatupatumi, chain wai yebo kega rubana.
Mara i pesara kaena ba yarona chain yai ba kiramai si kaupatupatuma, saba ereonowasi i yaraga robo, ba yebo kega kesana kotoi maragasina ba ita gebi nubai.
Pom ba kao karawaga kamonai ba koya tepasi yai i rasarasa ba ikesina sinina akimai i rutaratarai.
Ba Iesu rabarabai i kinani wai sebarena i vera i botu ba naonai i maere sogasoga.
Ba gamona kaikapona i parara, “Iesu, Kaidamo Sakina God Natuna, awaika am waina karikuai? God kana wabai a bibabaim kata kega kuna kasibigoyoniku!”
Kata Iesu nikasike i wona, “Kanuma goyona, niko sebare ke kasibau taveyei!”
Damanina ba Iesu i toirubai, “Kom kam waba kotoi?” Ba sebarena i kaobeyei, “Kau waba Legion, kairavina yakai pesarikai niko sebare kamonai.”
Ba Iesu i baba tupetupeni kata kega iti poraisi nao kupura sita kasibau taveyei.
Ba namai koya baranai poro yabosi si kamkam.
Kata kanuma goyogoyosi Iesu si babai si wona, “Ki poraikai nokosi poro kurisi, kata kana riu ku kamosi.”
Ba Iesu i damanina wai, kanuma goyogoyosi sebarena si kasibau taveyei ba si nae poro ku kamosi si riu. Ba porosi ereonowasi asi 2,000 rubana, si vera si gakira ku okowa tokana ba si toma bunuwa.
Iyabosi poro si potapotaisi wai si vera si nae ku meyaga kaikapona ba sisiyina si sisiyei. Ba pipiya si nae awaika i tupuwa wai sita kitai.
Saba maranai si botu Iesu kurina wai, sebare kanuma goyogoyosi kamonai wai ana nota wai gairenai, i gara ba i mamana wai si kitai, wai si nagara.
Iyabosi, awaika sebarena kanuma goyona wai kurina ba yebo poro kurisi i tupuwa si kinani wai pipiya si wonisi.
Damanina ba pipiya Iesu si babai kata asi kupura ita kasibau taveyei.
Ba maranai Iesu i gerugeru ku waka wai kanuma goyona sebarena i riuni wai i yawasa ba i babai kata yabata sita nae.
Saba Iesu kega i damanina, ba i wonei, “Ke veramaga ku yove, ba Bada awaika kurim i wosei ba mekabage i nuwanuwanim wai am rakaraka ke wonisi.”
Ba sebarena i nae meyaga kaikaposi asi 10 kupurina kamonai, awaika Iesu i wosei kurina wai i sisiyei, ba pipiya si nonori wai si wareyei.
Maranai Iesu wakai i garubona mena ku sepina wai tore yai i bimsiri ba koroto kaikapona si notuwei.
Jew biyisi asi dugu yove badana kesana kana waba Jairus i botu ba, Iesu i kinakinani wai i maere sogasoga.
Ba i babai i wona, “Natuku wasike ikei i gubaga saki, ba yogina ikei ina rabobo. Ke botu yarom tepanai kuna terei ba kuni yawasi kata ina mana.”
Kata Iesu yabata si nae ba koroto kaikapona si kibi ba si una raturatuiu.
Ba namai wasike kesana ana tara i vera yepo karaku bodu 12 si kakaba.
Kata bai yawasa biyisi pesarisi kurisi i nae, kairavinai i paiwara saki ba ana mane ereonowana i garu roboi saba kega i yawasa ba kana gubaga i nonowi.
Maranai wasikena Iesu warana i nonori wai, koroto kamosi yai wata murinai i botu ba kana gara i borubai.
Kairavina i nuwasuya i wona, “Kana gara wata ana borubai wai ana yawasa.”
Ba maranai Iesu kana gara i borubai wai, yagiyagina wata ana tara vera i kakaba. Ba damina i yauni, kata kona wai i yawasa.
Ba Iesu damina i yauni kata maragata i kasibau taveyei, wai koroto kamosi yai i rusinimura ba i toiruba i wona, “Kotoi kau gara i borubai?”
Ba ana nonorayauna si kaobeyei si wona, “Koroto si gwagwarim ku kinanisi ba ke bitoirubu kata kotoi i borubaim.”
Saba Iesu i kita nanaga tupetupena, ana waina ita kuiri kotoi niko wose i wosei.
Ba wasikena i kuiri kata awaika i tupuwa kurina wai ere naganagarina ba ere kirokirorona i botu Iesu naonai i maere sogasoga ba awaika i wosei wai i suwonei.
Ba Iesu i wonei, “Natuku am bigeruwana i yawasim, nuwanubai ke nae ba kam gubaga i kakaba.”
Iesu karaku wata i bisisiya, ba wasaga Jairus ana yove yai si botu ba si wonei, “Natum i rabobo. Awaika kairavina bibeyebeyena biyina ke bisinikaini?”
Ba awaika si bisisiyei wai, Iesu i nonora bigarui ba Jairus i wonei, “Kega kuna nagara ki geruwana mom.”
Kega pipiya mutusi i urabaisi Peter ba James ba tuwateina John wata.
Ba maranai si botu Jairus ana ku yove wai, pipiya si tutou ba si rasarasa wai Iesu i nonorisi.
I riu ku yove kamona, ba i wonisi, “Awaika kairavina ko tutou ba ko binuwamotom. Pipiyaikei kega i rabobo; kona wai e dudauwa mom.”
Saba kosi si bomanibei. Pipiya i wonisi si kasibau ku matara murinai wai, pipiyaikei tamana ba sinana ba ana nonorayauna si kibi wai yabata si riu i dudauwa wai kurina.
Ba Iesu wasike ikei yarona i yauni ba i wonei, “Talitha koum.” (Kona basuna, “Wasike ikei, ke bomsiri!”)
Ba wasike ikei yagiyagina wata i bomsiri ba yewo i dagui (kona kana bodu 12). Ba nikona si kinani wai si wareyei.
Ba Iesu sisiya padapadana i berisi kata kega kesana kotoi sita wonei, ba i wonisi, “Kam sita berei ita kam.”
Damanina ba, Iesu nao kupura i sumarei ba ana nonorayauna yabata si nae ana ku meyaga.
Ba Sabath marana i botu wai i Jew biyisi asi dugu yovenai bibeyebeyena i dagui, ba pipiya pesarisi si nonori wai si wareyei ba si toiruba si wona, “Niko sebare, memena nikosi sawara i yauna? Ba niko abi nuwasuya i yauni wai kona kiyakiyaya e wosewose?
Kona wai carpenter mom, Mary natuna ba warewaresina James, Joseph, Judas, ba Simon. Ba nobunobuna nina yabata ta mamana kona?” Damanina ba si sinikikiyei.
Ba Iesu kurisi i wona, “Kupura ereonowanai wai peroveta te bokuwayei, saba ana meyaga damana kamonai ba ana dam ba ana rakaraka damana kamosi yai wai kega te bokuwayei.”
Kona kairavina kega rubana kiyakiyaya kesana ita wosei, saba pipiya gubagubagisi kega pesarisi i borubaisi ba si yawasa.
Ba Iesu, i wareyisi kairavina asi bigeruwana wai kega. Damanina ba Iesu meyaga nununai i yewo ba i bibeyebeyena.
Ba nonorayauna asi 12 i yorisi kurina ba ruwaruwakesi i poraisi si kasibau ba maragata damana i berisi kata kanuma goyogoyosi siti kasibauwisi.
Ba i kaotuneisi i wona, “Ami wagawaga kairavina kega kesana awaika kona yauni, saba ami ruwakuna wata, kega kam, ba kautu, kona mane kana kautu ami kikiru ai.
Kae sumasuma ko kote, saba kega gara kana birauwa kona yauni.
Ba meo ku yove kona riu wai namai kona mamana yepo nao meyaga kona kasibau taveyei.
Ba meo meyagai kega sina verabeyimi, kona sina nonorimi wai koni bisumarei maranai kaemi yai momokara ko kasitataba ini mamatarisi sina kuiri kata wose goyona si wosei wai.”
Damanina ba si kasibau si nae ba si rumamara kata pipiya asi piragagoyosi yai sita tombaubaunisi.
Ba kanuma goyogoyosi pesarisi siru kwabina si kasibau, ba gubagubagisi pesarisi olive wairoronai gayamisi si boroisi ba si yawasisi.
Taupauma Herod nikona i nonori, kairavina Iesu kana waba i rakata ba pipiya si kuira roboi. Mutusi si wona, “Kona John Babataito biyina rabobowai i bomsiri, ba kona kairavina kiyakiyaya kaimasawisi i wosewose.”
Mutusi si wona, “Kona Elijah.” Ba mutusi si wona, “Kona wai peroveta, nanakasike bage peroveta katamanina kesana.”
Saba maranai Herod nikona i nonori wai i wona, “Niko sebare John, gayamina a kasiyaragi wai rabobo ai i bomsiri mena.”
Herod ikesina i kaotunesi wai John si kaupatupatumi, ba patuma yovena kamonai si terei. Nikona wai Herod tuwateina Philip kaowana Herodias i rabai wai kairavina i wosei.
Kairavina John mamanina Herod i wonewonei, “Nikona kega damanina kata tuwateim kaowana kuta utusekwai.”
Kata Herodias John kurina i yagisi saki ba ana waina ita kasibunui saba kega rubana ita wosei.
Kairavina Herod John i nagarei wai ibo papari kairavina i kuiri kata kona, pipiya ana yawasa totorina ba kaobaisiyena. Maranai Herod John i nonori i bisisiya wai nuwanuwana i kairagaraga, saba yebo ana waina saki iti tinabaenegei.
Damanina Herodias ana mara gairena i panani kata Herod ana tupuwa marana. Kam kaikapona i wosei, ana babada kaikaposi, abiya babadisi ba Galilee kana babada kairavisi.
Kona maranai Herodias natuna wasike i riu ba i binokonokoa riku wai Herod kana bonunu yabata si kinani wai si nuwagaire saki, ba taupauma wasike yegeyegena i wonei, “Awaika wata am waina wai ki babaiku wai ana berim.”
Ba kaobiyoyobana maragasina i berei i wona, “Awaika kuni baba wai ana berim! Nanakasike abisiri yia au basileiya sepina rubana.”
I kasibau ba sinana i toirubai i wona, “Awaika kairavina ani baba?” Ba i kaobeyei i wona, “John Babataito biyina gayamina.”
Wasikena yagiyagina wata i riu taupauma kurina ba i wona, “Au waina John Babataito biyina gayamina.”
Nikona taupauma i nonori wai, i nuwapoya saki saba ana kaobiyoyobana i wosei wasikena kurina ana babada matasi yai, kata kega ita kasei.
Kata yagiyagina wata kasibunuwa biyina i kaotunei ba i porai, kata John gayamina ita botuwei. Ba sebarena i nae yove patumai John gayamina i kasiyaragi, wagawaga kairavisi kega rubana ana waina iti gesei. Ba yagiyagina wata kasibunuwa biyinai i kaotunei ba i porai, kata John gayamina ita botuwei. Ba sebarena i nae patuma yovenai John gayamina i kasiyaragi,
ba gayamina kabomai i wani, ba wasike ikei i yauni i nae sinana i berei.
Nikona John ana nonorayauna si nonori wai si botu tupuwina si yauni ba karawagai si dogui.
Iesu ana apostles si notuwa ba awaika si wosei ba si bibeyebeyena wai ereonowana si mamatarei.
Ba pipiya pesarisi si botubotu ba si nenae kairavina, kega rubana sita kam, Iesu i wonisi, “Komi wata ko botu ba tana nae ku kupura bogana ba koni yakam.”
Kata kosi wata wakai si nae ku kupura bogana.
Saba pipiya pesarisi si kinanisi si tauya wai pipiya mutusi si kinanisi ba si wara tetei wai pipiya pesarisi kae tano ai si vera si nao.
Damanina ba Iesu i verakasibau wai, koroto kaikapona i kinanisi! Ba i kamyosukuvisi basuna kosi nanakasike bage sheep, kega ere kasi aba potapota. Kona kairavina i dagui sawara pesarisi i bibeyebeyisi.
Kona maranai kao i kakaba, ba ana nonorayauna si botu kurina, ba si wona, “Nikona wai kupura bogana ba kao matapa i kakaba.
Pipiya ki pora taveyisi sina nae kata bao ba meyaga dubosi yai ikesisi kam sina gimona ba sina kam.”
Saba Iesu i kaobeyisi i wona, “Komi kam ko berisi sina kam.” Ba kosi si toirubai si wona, “Mekabage kom am waina yakai bread 200 silver coins rubana kana gimona ba kana bereis sina kam kona?”
Kata Iesu i toirubaisi, i wona, “Komi ko kinani, bread biyamo wata gwabimi yai?” Ba si panani, kata bread nima masiyana ba enaga siyauwa asi ruwamo.
Ba Iesu ana nonorayauna i wonisi, kata pipiya si wosisi dugu yogiyogisi yai sisikorokoro tepanai sita makira.
Damanina ba nanakasike si makira mutusi 100 ba mutusi 50.
Iesu bread nima masiyana ba, enaga siyauwa ruwamo i yauna. Ba i gagawa ku sapama ba i kaikaiwa. Ba bread i botomni. Ba ana nonorayauna i berisi kata pipiya siti yabisi. Ba yebo enaga siyauwa ruwamo ereonowana i yabisi.
Ba ereonowasi si kam, ba si kam siyabagi.
Bread ba siyauwa si kam boterei wai ana nonorayauna poga 12 si bonawisi.
Ba kosi si kam wai sebasebare wata asi 5,000 rubana asi rakaraka yabata.
Iesu ana nonorayauna yagiyagina wata i geruisi ku waka kata siti nao ku Bethsaida, ba kona ikesina muri yai pipiya iti pora taveyisi.
Ba i pora taveyisi murinai, i gae ku koya barana pari kairavina.
Rabisi pompom ai, waka wai boga basunai ba Iesu ikesina wai tano ai.
Iesu ana nonorayauna sibe i tobeyebeyisi kairavina boe si bibagei wai i kinanisi. Maratom didibarinai okowa tepanai i yewo i nae kurisi ba yogina ikei ita tupasirisi.
Saba maranai okowa tepanai i yewoyewo si kinani wai, si nosi bage kona momosika wai si rasa.
Kairavina ereonowasi si kinani wai si nagara saki, ba yagiyagina wata kurisi i wona, “Koi nuwatora ba kega ko nagara niko yauku!”
Ba i sugae ku waka, ba sibe i botere wai kosi si wareyei.
Kosi bread 5 basuna kega si kuiri kairavina kosi nuwanuwasi wai guduguduna.
Maranai si garubona ku Gennesaret si yota ba namai waka si rowai.
Ba kosi wakai si bisukira maranai pipiya Iesu si kuira taveyei.
Kosi nao kupura ereonowana si verabauni, ba gubagubagisi asi aba dudau ai si kabarisi si nae memei Iesu si nonori i mamana wai naka mena.
Ba memena wata Iesu i yewoyewo meyaga yogiyogisi, ba kaikaposi yai, waere yai, ba bigimona gawarisi yai pipiya gubagubagisi si teretere si mamana. Ba si bibabai kata kana gara damona wata sita borubai, ba iyabosi si borubai wai ereonowasi si yawasa.
Damanina ba Pharisee biyisi ba giu bibeyebeyena biyisi mutusi Jerusalem yai si botu, ba Iesu si gwagwari.
Ba ana nonorayauna mutusi yarosi kega si bosusuwana, ba kam si kamkam wai si kinanisi.
Pharisee biyisi ba Jew biyisi, ereonowasi asi dudura si kibikibi, kata kega sina kam, yepo sini yaro suwana ba muri yai sina kam.
Ba maranai, gimona gawarinai sina botu wai sini yaro suwana ba muri yai sina kam, ba asi dudura pesarisi si kibikibi mutusi bage vedu, bayawa ba kaboma sina bosuwana kabitam.
Kata Pharisees ba giu bibeyebeyena biyisi Iesu si toirubai si wona, “Kata awaika kairavina am nonorayauna kega wawata asi dudura te kibikibi wai kega te biyaro suwana ba kasi kam te kamkam?”
Ba i kaobeyisi i wona, “Komi kwarukwarumimi, Isaiah i peroveta wona kabitam i tamo kirumi wai nanakasike, ‘Nikosi pipiya kawasi yai te bokuwayiku saba nuwanuwasi yai si notawapiku.
Kosi kega nuwanuwasi tupanai tebo pepetiku, kairavina kosi pipiya mom asi kairuwana si beyisi wai te bibeyebeyena.’
Komi God ana kairuwana ko tere sirei ba pipiya mom asi dudura ko botawani.”
Ba i wonisi, “Komi ami keta gairena ko panani wai God ana kairuwana ko tere sirei ba ami dudura ko kibikibi.
Kairavina Moses i wona, ‘Tamam ba sinam ke kaobaisiyisi.’ Ba ‘Kotoi wata tamana ba sinana ina kaobigoyoni wai sina kasibunui.’
Saba ko wona kata, sebare tamana ba sinana kurisi ina wona, ‘Memena bage bibaita gwabiku ai kona yauni wai Corban.’ (Kona wai puyo nuwanuwam tupanai God kurina).
Komi wai pipiya ko bigesisi kata tamasi kona sinasi kega sini baisisi.
Ami dudura pipiya ko bibeyebeyisi wai God wonana ko teretere sirei, ba wose pesarisi yebo nanakasike ko wosewosei.”
Iesu korotosi i yore meyisi si botu kurina ba i wona, “Ereonowami koi tainabainegiku ba nikona kona kiuri.
Kega kesana awaika matarai e riuriu pipiya ku kamona wai, e bipudapudai, saba awaika goyona pipiya nuwanuwanai e kasikasibau wai e bipudapudai.
Kotoi wata ere tainam wai ke nonora.”
Ba koroto i sumarisi murinai, i riu ku yove kamona ba ana nonorayauna niko bimaiba basuna kairavina si toirubai.
Iesu i toiruba i wona, “Ko kuiri kona kega? Kega awaika kesana matarai e riuriu pipiya kurina wai, kona piragagoyo.
Kairavina sawarina kega e riuriu ku nuwanuwana kamona saba ku kamokamona mena ba yebo tupuwinai e kasikasibau taveyei.” (Nikona i bisisiyei kamonai wai, Iesu i tere kabitamni kata kam ereonowana wai gairesi.)
Ba sisiya i tuboi i nae, “Kata awaika pipiya kamonai e kasikasibau wai kona, piragagoyo.
Kairavina pipiya nuwa sinenai, nuwanuwana kamonai nota goyogoyosi te botubotu, kakaiwaka, pisikara, kasibunuwa ba rukaipara.
Mataisiga, mutukasukasu, kaebotaina, nuwarauwa, kaobigoyona, notameyana, ba neganega wosesi.
Saba nikosi wose ereonowasi pipiya nuwa sinenai te kasikasibau wai, kona piragagoyo.”
Damanina Iesu nao kupura i sumarei ba i nae ku Tyre. Ba i riu ku yove kesana kairavina kega ana waina kotoi kesana ita kiuri, kata kona wai nai, saba kona kega rubana ita koba.
Ba wasike kesana natuna wasike ikei kanuma goyona i riu ku kamona, ba Iesu warana i nonori wai yagiyagina wata i botu ba i peku ku kaena.
Kona wai Gentile wasike ba Syria Phoenicia, kupurina kamona i tupuwa. Iesu i babai kata kanuma goyona natuna kamona iti kasibauni.
Saba i wonei, “Kainaona pipiya gunaguna ke botereisi awaika te waiwainei wai ereonowana sina kani. Kega i gaire kata natunatum kasi kam ba kukou kuta berisi.”
I kaobeyei i wona, “Bisuwona, Bada, saba pipiya gunaguna te kam boririga wai kukou gaburinai te kamkam.”
Kata Iesu i wonei, “Nikasike ku kaobeyana kairavina, ke nae ba kanuma goyona natum matapa i kasibau taveyei.”
Wasikena i veramaga ana ku yove ba natuna i kinani ana gawara tepanai i dudauwa, ba kanuma goyona matapa wata i kasibau taveyei.
Ba Iesu Tyre i sumarei ba Sidon kamonai wata i nae, i gakira ku Galilee enagina ba ku Decapolis kupurina i riu.
Kata namai sebare tina potapotana ba yebo kawa potapotana, wai pipiya mutusi si urabai si botu Iesu kurina ba si babai kata iti yawasi.
Iesu sebarena koroto kamosi yai i taina sirei ku parina murinai, yaroyarona i terei sebarena ku tainana. Ba kata i kanu ku nima rakorakona ba sebarena pepena i borubai.
I gagawa ku sapama ba yana i taveyei ba i wona, “Ephatha!” (Niko sisiya basuna, “Ke tamotatara!”)
Yagiyagina wata sebarena tainana si tamotatara, ba pepena i tapeyana ba sisiya kabitam i dagui.
Saba Iesu koroto i kaotuneisi kata kega kotoi siti mamatarei, ba i gesisi wai i kao biworaworaisi.
Pipiya ereonowasi si wareyei ba si wona, “Kona wose ereonowana i wose kabitamni wai taina potapotasi te nonora ba kawa potapotasi te bisisiya.”
Kona maranai koroto kaikapona yebo si notuwa, ba kosi kega kesana awaika sita kani kairavina, Iesu ana nonorayauna i yorisi si botu kurina ba i wona,
“Nikosi pipiya a binuwapoyisi, kairavina yabata ka mana kao ba pom tonu si kakaba ba kega kesana awaika si kani.
Ba memei bage ani poraisi asi ku yove wai, keta dobonai sina bomesumesu ba sina peku kairavina mutusi wai rabarabai si botu.”
Saba ana nonorayauna si kaobeyei si wona, “Niko kupura momna, ba memei kam tana yauni wai tani kanisi?”
Ba Iesu i toiruba, “Komi bread biyamo wata karimi yai?” Ba si kaobeyei si wona, “Asi 7.”
Kata koroto i wonisi tano ai si makira ba bread asi 7 i yauni, ba i kaikaiwa ba i botomni ba ana nonorayauna i berisi kata pipiya si berisi, ba nanakasike si wosei.
Yebo kosi gwabisi yai iyana soesoesi ruwamo si mamana wai i yauna ba kairavisi i kaikaiwa, ba ana nonorayauna i wonisi kata pipiya sita berisi.
Ba pipiya si kam ba si kam siyabagi murinai, ana nonorayauna pipiya si kam taura wai poga asi 7 si bonuvisi.
Ba sebasebare wata nanakasike 4,000 asi rakaraka yabata si notuwa, ba i pora taveyisi murinai,
ana nonorayauna yabata si sugae ku waka ba si nae ku Dalmanutha kupurina mena.
Pharisee biyisi si botu ba si dagui Iesu si bikasekasemainisi raurubai kata matakira sapamai ita wosei sita kitai.
Ba kona yana ita geyei ba i wona, “Awaika kairavina karaku pipiyisi matakira kairavina te bibaba? A bisuwonimi kega kesana abi matakira ana berisi.”
Damanina ba i sumarisi, i sugae ku waka ba i garubona ku sepina mena.
Ba ana nonorayauna bread sita yauni wai si nota wapei, saba karisi yai kesanaikei wata waka kamonai i mamana.
Saba Iesu i kaotuneisi, “Ko kinana kabitamnimi Pharisees biyisi ba Herod asi bibeyebeyena nanakasike bage yeast ina nunui.”
Ba nikona kosi wata si dimeyanei ba si wona, “Kota bread kega ta yauna kairavina nikasike i sisiya.”
Iesu asi bidimeyana i kuiri, wai i toirubaisi, “Awaika kairavina bread kega ko yauna wai ko bisisiyei? Komi ko kinakinani ba ko kuikuiri kona kega? Komi karauwata nuwanuwami padapadasi?
Komi matami e mamana ba kega ko kinakinani kona? Ba tainami e mamana ba kega ko nonora kona? Ba ko notanota panani kona kega?
Maranai pipiya 5,000 kairavisi bread asi 5 a botomnisi ba si kam botaura wai poga biyamo koi bonuwisi?” Si kaobeyei si wona, “Asi 12.”
“Ba pipiya 4,000 kairavisi bread asi 7 a botomni maranai si kam botaura wai, poga biyamo si bonuwa, ko yauna?” Ba kosi si wona, “Poga asi 7.”
Ba kurisi i wona, “Mekabage wai komi karaku wata ko biburuburuwei.”
Kosi si botu ku Bethsaida, ba sebare mata potapotana kesana si botuwei, ba Iesu si babai kata ita borubai.
Ba Iesu sebarena yarona i yauni ba i naovei meyaga si kasibau taveyei. Ba sebarena matana i kanui murinai ba i borubai, ba i toirubai, “Kom kesana awaika ke kitakitai kona?”
Sebarena i gagawa ba i wona, “Eee! Pipiya a kinakinanisi saba nakasike bage keyama sita yewoyewo neubuwa.”
Iesu yarona i terei meyei sebare ku matana, ba matana i tamotatara ba i kinana kabitam wai sawara ereonowana i kinana.
Damanina ba Iesu i porai ana ku yove ba i wonei, “Kega kuna riu ku meyaga.”
Iesu ana nonorayauna yabata si nae ku Caesarea meyagisi, Philippi kupurinai ba keta dobonai i toirubaisi i wona, “Pipiya te wonawona yauku wai kotoi?”
Ba kosi si kaobeyei si wona, “Pipiya mutusi te wonawona kom John Babataito biyina, ba mutusi si wona Elijah, ba yebo mutusi te wonawona kom peroveta kesana.”
Ba ana nonorayauna i toirubaisi i wona, “Komi mekabage ko wonawona, yauku kotoi?” Ba Peter i kaobeyei, “Kom wai Keriso.”
Ba Iesu i kaotunetuneisi i wona, kega kesana kotoi kona wonei kata yauku kotoi.
Damanina ba Iesu ana nonorayauna i dagui i bibeyebeyisi kata Sebare Natuna wose pesarisi ina paiwara. Ba Jew babadisi, priest kaiwabosi, giugiu biyisi sini sinikikiyei ba sina kasibunui ba kao tonu murinai ina bomsiri mena.
Nikona kurisi i sisiyana kabitamni ba Peter Iesu i taina sirei ku parina ba i dagui i kaorumatani, “Kega nikasike kuni sisiya.”
Saba Iesu i rusinimura ana nonorayauna i kinanisi ba Peter i kaorumatani i wona, “Satan ku muriku ke nae! Kom am nota kega God karinai te botubotu saba pipiya karisi yai.”
Damanina pipiya korotosi ba ana nonorayauna yabata i yorisi si botu kurina ba i wonisi, “Kom kotoi wata am waina kuni sununuriku wai ikesim ke kaotaveyim, ba am korosi ke kabari ba ki sununuriku.
Kotoi wata ana waina ikesina ana yawasa ina botawani wai ini siwani, saba kotoi wata yauku ba Wara Gairena kairavina ana yawasa ini siwani wai, ina yawasa.
Maranai sebare dobu tupana ina yoyoi ba pipiyina ina siwani wai awaika gairena ina panani?
Kona, kega kesana awaikai ana yawasa ini gimonei.
Saba niko rukaipara ba piragagoyo kimtina asi marai kotoi wata yauku ba wonaku ini sinimayei wai, Sebare Natuna tamana ana kadarai, aneya kaobaisiyesi yabata sina botu wai ini sinimayei.”
Kurisi i wona, “A bisuwonimi komi mutumi nina ko bimsiri wai, God ana basileiya ere maragasina ina botu wai kona kinani ba muri yai kona rabobo.”
Ba kao 6 murinai Iesu Peter, James ba John i naovisi ba yabata koya kaikapona si gaeni, ba namai kosi wata si mana, ba namai matasi yai ba sinina i rubotabiri.
Kata kana gara i poepoe saki ba mata kamokamosina, kega kesana kotoi dobu ai kana gara ita bosuwei wai nanakasike.
Ba kona maranai Elijah ba Moses si rerematara ba Iesu yabata si bisisiya wai si kinanisi.
Ba Peter Iesu kurina i wona, “Bibeyebeyena biyim, i gaire saki kata yakai nina, ke wona kata guguba tonu kana bowaisi, kesana kom kairavim, ba kesana Moses ba kesana Elijah kairavina.”
Kosi si nagara saki kairavina kega i kuiri awaika iti sisiyei.
Damanina ba guba i botu ba i waku tawanisi, ba guba kamonai gamo si nonori. “Nikona natuku, au nuwayauyauna. Koi tina bainegei!”
Ba yagigagina wata si kita nanaga wai, kega kotoi si kinani, saba Iesu ikesina wata nai i mamana.
Ba koya si gaigakirei maranai Iesu i kaotunetuneyisi, kata awaika si kitai wai kega kesana kotoi sita wonei, yepo Sebare Natuna rabobo ai ita bomsiri.
Kata niko wose ikesisi nuwa sinesi yai si unatawana ba si bidimeyanei kata rabobo ai ina bomsiri wai basuna awaika.
Ba kosi si toirubai, “Awaika kairavina bibeyebeyena biyisi si wona kata Elijah ina kai botu?”
Iesu i kaobeya, “Bisuwona kata Elijah ina botu kainaona kata, awaika ereonowana ina bobunagi. Saba, awaika kairavina wona i tamo kiruma kata Sebare Natuna ina paiwara saki ba sini sinikikiyei?
Saba ana wonimi, Elijah i botu, ba matapa pipiya awaika si wiwainei wai kurina si wosei. Kona kairavina wona i tamo kiruma wai nanakasike.”
Maranai si botu ana nonorayauna mutusi kurisi wai, koroto kaikapona si gwagwarisi, ba kairuwana bibeyebeyena biyisi yabata si bikawapata wai si kinanisi.
Ba maranai pipiya ereonowasi, Iesu si kinani wai si sikwanei ba si verabeyei.
Ba ana nonorayauna i toirubaisi, “Komi awaika nokosi pipiya yabata ko bikawapatei?”
Ba sebare kesana koroto kamonai, i kaobeya, “Bibeyebeyena biyim, natuku sebareikei kanuma goyona kamonai e mamana ba i wosei kata kega e bisisiya, wai a botuwei kurim.
Maranai e botupeni wai, e bigarui ku tano, ba kawa puropurona e kasikasibau, ba nibona e bikutakikisi, ba yebo e patopatokai. Am nonorayauna ai babaisi kata kanuma goyona siti kasibauni saba kosi si wose kabai.”
Iesu i kaobeyei i wona, “Abi pipiya naki, nota kabakabami! Mara biyamo yabata ta mana, ba yebo mara biyamo ani beyimi? Sebareikei ko botuwei kuriku.”
Kata si botuwei kurina. Ba maranai kanuma goyona Iesu i kinani wai, yagiyagina wata sebareikei i gusui ba i garui i peku ku tano ba i bikamtabitabiri ba kawa puropuro si kasibau.
Iesu sebareikei tamana i toirubai i wona, “Mara awaika nikona i dagui?” Ba tamana i kaobeyei, “Yogiyoginai i dagui.
Ba mara pesarisi i garu ku keyama karakarasina ba ku okowa kasibunuina kairavina. Saba kom rubana wai ki kamyosukuvikai, ba ki baisikai.”
Iesu i wona, “Eee! Kom kuni geruwana wai, kairavina kotoi wata e bigeruwana wai awaika ereonowana kurina damanina wata.”
Saba tamana yagiyagina wata i para i wona, “A bigeruwana! Saba ki baisiku kata au bigeruwana ina rakata.”
Ba maranai Iesu koroto i kinanisi si veravera kurina wai, kanuma goyona i kaotunei, “Kom taina pota ba kawa pota kanumina a kaotunetuneyim, ke kasibau taveyei ba kega meyana kuna riuna meyei.”
Kata kanuma goyona i rasa goyogoyo, i rugusugusu sakiyei ba i kasibau taveyei. Kata sebareikei kana kinana bage ita rabobo, wai pipiya si wona, “Kata kona wai i rabobo.”
Saba Iesu yarona i yauni ba i baisi i taina bimimsiri.
Iesu i riu ku yove kamona murinai ana nonorayauna ikesisi si toirubai si wona, “Awaika kairavina yakai kanuma goyona kega rubana kati kasibauni?”
Saba kona i kaobeya, “Pari yai wata nikosi kanuma sina kasibau.”
Kata Iesu ana nonorayauna yabata nao kupura si kasibau taveyei ba Galilee yai wata si nae. Iesu kega ana waina kotoi ita kuirisi kata kosi wai memena,
kairavina kona ana nonorayauna i bibeyebeyisi i wonewonisi, kata Sebare Natuna pipiya goyogoyosi ku yarosi sina terei ba kosi sina kasibunui, ba kao tonu murinai ina bomsiri mena.
Saba kosi ana sisiya basuna kega si kuiri, ba si nagara wai kega si toiruba.
Ba kosi si botu ku Capernaum ba yove kamonai i mamana maranai ana nonorayauna i toirubaisi, “Komi keta dobonai awaika ko bikawapatei?”
Saba kosi kega si kaobeyei, kairavina kosi keta dobonai si bikawapata, kata kamosi yai kotoi i gae saki.
Ba Iesu i makira ba asi 12 i yorisi kurina, ba i wona, “Kotoi wata ana waina ini nao wai, ini muri potapota ba ereonowasi kairavisi ina bosaibira.”
Ba pipiyaikei i yauni naosi yai ibo bimsiriyei, i tararausi ba kurisi i wona,
“Kotoi wata nikosi pipiya gunaguna kesana kau wabai ini naovei wai, yauku e binaoviku. Ba kotoi wata e bienoenowiku wai, kega yauku ikesiku wata e bienoenowiku, saba kotoi i poraiku wai kona e bienoenowei.”
Saba John i wona, “Bibeyebeyena biyim, yakai sebare kesana kam wabai kanuma goyosi i bikasibauwana wai ka kitai, ba ka wonei kata ita boterei kairavina kona kega kamoti yai.”
Ba Iesu i wona, “Kega koni gesei kairavina, kega kesana kotoi kau wabai kiyakiyaya ina wosei ba yebo muri yai ina kaobigoyoniku.
Ba kotoi wata kega e biabiyita wai kona kamoti yai.
A bisuwonim, komi Keriso ana pipiya kairavina, kotoi wata kau wabai, okowa yoginaikei ina berimi wai ana maisana ina yauni.”
Ba Iesu i wona, “Kotoi wata nikosi pipiya gunaguna te bigeruviku ba kesana ini sakariyei ku piragagoyo mena wai, kona pipiyina i gaire kata akima kaikapona kamyonai sita kausi ba ku enaga mena siti garu kirei
Kona yarom kesana ina wosim kuni piragagoyo wai, ke kasiyaragi! I gaire kata yarom kesanaikei ba kuna riu ku yawasa mama damanina mena kega bage yaroyarom ruwamo ba kuna riu ku rabobo gawarina. Memena keyama e karakarata bonabona. Iesu kega e wonawona yarota tana kasiyaragi awaika ina wosita tani piragagoyo wai tana boterei. Kega toma goyona ina wosim kaowam kuna ravi wai toma ke boterei.

Kona kaem kesana ina wosim kuni piragagoyo wai, ke kasiyaragi. I gaire kata kaem sepina wata ba kuna riu ku yawasa mama damanina. Kega bage kaekaem ruwamo ba kuna nae ku rabobo gawarina.

Kona matam kesana ina wosim piragagoyo kuna wosei wai ke tupabaisi. I gaire kata matam sepina wata ba God ana ku basileiya kuna riu. Kega bage matam ruwamo ba ku rabobo gawarina mena kuna riu.
Kona gawarinai ‘Motamota te kanikanisi wai kega te raborabobo ba keyama e karakarasisi wai kega meyana te sirasira bunui.’
Ba pipiya ereonowasi keyama karakarasina ba enaga puyobunuwa e bobunagisi wai nanakasike.
Enaga wai gairena, saba maranai enaga damina ina gwasa wai mekabage tana wosei damina ina veramaga. Enaga kamomi yai e mana wai nuwanubai ko ma yabata.”
Damanina ba Iesu kona gawarina i kasibau taveyei ba i nae ku Judea kupurina ba Jordan okowina i garubonei. Ba pipiya korotosi yebo si botu kurina, ba mamanina i wosewosei wai nanakasike i bibeyebeyisi.
Pharisee biyisi mutusi si botu kurina ba si rurubai si wona, “Bisuwona ata kairuwana e wonawona kata sebare rubana kaowana ini gesei kona?”
Ba Iesu i kaobeyisi i wona, “Mekabage Moses i kaotunetuneyimi?”
Kosi si wona, “Moses i damanina kata sebare bibaubaurana pepana ina kirumi ba wasikena iti pora taveyei.”
Iesu i kaobeyisi, i wona, “Moses niko kairuwana i kirumi, kairavina komi wai gayamimi padapadasi wona kega ko nonori.
Saba dagudagunai God sawara ereonowana i wosei ba, ‘sebare ba wasike i wosisi.’
‘Kona kairavina wai sebare tamana ba sinana ini sumarisi ba kaowana yabata sini kesanisi,
ba asi ruwamo sina botu sini bio kesana.’ Kata kosi kega ruwamo saba, kesana.
Kona kairavina God awaika i kapui wai, kega meo pipiya ini buburanei.”
Maranai kosi si riu mena ku yove kamona wai Iesu ana nonorayauna nikona kairavina si toirubai.
Ba i kaobeyisi, “Sebare kaowana ini gesei, ba wasike kesana ina rabai wai, kona e raukaipara.
Ba wasike yebo nanakasike, kaowana ini gesei, ba sebare kesana ina rabai wai kona e raukaipara.”
Pipiya, mutusi pipiya gunaguna si botuvisi Iesu kurina, kata iti gairenisi, saba ana nonorayauna si yegaisi.
Maranai Iesu nikona i kinani wai i yagisi, ba i wonisi, “Pipiya gunaguna ko boterisi sina botu kuriku, kairavina pipiya nikasike wai, God ana basileiya kosi karisi yai.
A bisuwonimi, kotoi wata God ana basileiya kega ina yauni, niko pipiyaikei rutainina wai, kega rubarubana ina riu ku kamona.”
Damanina ba pipiya gunaguna i tararausisi ba yaroyarona tepasi yai i taura ba i gairenisi.
Iesu i dagui, i yewo i nenae maranai, sebare kesana i vera i nae kurina ba naonai i peku i maere sogasoga ba i wona, “Bibeyebeyena biyim gairem, awaika ana wosei wai yawasa mamadamanina ana yauni?”
Iesu i kaobeyei i wona, “Awaika kairavina ku yoriku kata gaireku? Kega kesana kotoi gairena saba God ikesina wata gairena.
Kom God ana kairuwana ku kuiri, ‘Kega kuna kasibunuwa, kega kuna rukaipara, kega kuna pisikara, kega pipiya kuni sisiya kwarumisi, ba kega bibuni yai kuna pisikara ba yebo sinam ba tamam ke bokuwayisi.’”
Ba sebarena i wona, “Bibeyebeyena biyim, maranai yauku yogiyogiku ai, ba i botu karaku nina, nikosi wona ereonowasi a wose robo.”
Iesu nuwayauyaunai i kinani ba i wona, “Sawara kesanaikei wata kuna wosei. Ke nae am sawara ereonowana ki gimona, ba maisana moyamoyakisi ke berisi, ba ke botu kuni saununuriku, ba am mariya sapamai kuna yauni.”
Sebarena niko sisiya i nonori wai naona i rumitemitei. Ba ere nuwapoyina i sutaveyana, kairavina kona wai i mariya saki.
Ba Iesu i kita nanaga ba ana nonorayauna i wonisi, “God ana ku basileiya riuna wai i padapada saki marimariyisi kurisi.”
Kata nonorayauna wonana si wareyei saba Iesu i wona mena, “Pipiya gunaguna, God ana basileiya riunina wai i padapada saki.
Kata rubana Camel ku siu niponina ina riu? Kega! Ba kona wai tapeyanina kega bage sebare marimariyina ina riu God ana ku basileiya mena.”
Kata nonorayauna si wareyena sakiyei ba si kaoboneyana si wona, “Kata kotoi naki ina yawasa?”
Iesu kurisi i kinana ba i wona, “Pipiya kurisi wai i padapada saki, ba God kurina wai sawara ereonowana tapeyana saki.”
Damanina ba Peter i kaobeyei i wona, “Yakai sawara ereonowana kai sumamarana ba kai sununurim!”
Iesu i kaobeyisi, i wona, “A bisuwonimi kega kesana kotoi ana yove tuwateiteina, nobuna, sinana, tamana, natunanatuna, ana kwapu ini sumamarana yauku ba Wara Gairena kairavina,
ana maisa niko maranai kega ina bokabai ba 100 yebo tepana ina tere tawani ana yove, tuwateiteina, natunatuna, nobunobuna, sinasinana, ana kwapu. Ba bitupaketowana yabata. Saba mara murinai yawasa mamadamanina ina yauni.
Saba pipiya pesarisi karaku te binao wai sini muri, ba iyabosi te bimuri wai sini nao.”
Iesu i nao si gegae ku Jerusalem, ba ana nonorayauna nuwanuwasi si kairagaraga, ba iyabosi si kibikibisi wai si nagara. Kata asi 12 i bosireisi ba awaika ita tupuwa kurina wai i wonisi.
Koi tinabaenega i wona, “Ta gegae ku Jerusalem, ba Sebare Natuna priest kaikaiwabosi ba kairuwana bibeyebeyena biyisi ku yarosi sina terei. Ba kosi sini kunumakei ba sina kaotaveyei ina rabobo, murinai Gentile biyisi ku yarosi sina terei.
Ba kosi sini namei, sina kanukanui, sina kwapui, ba sina kasibunui. Ba kao tonu murinai ina bomsiri mena.”
Kata Zebedee natunatuna James ba John, si botu Iesu kurina, ba si wona, “Bada, ka bibabaim kata awaika ka waiwainei wai, karavikai kuta wosei.”
Ba i toirubaisi, “Ami waina awaika ana wosei kairavimi?”
Kata kosi si kaobeyei, “Am taupauma aba makimakira kadakarinai kuna mamana maranai gwabimi yai kana makira, kesana kasumi yai ina makira, ba kesana gedumi yai.”
Saba Iesu i wona, “Komi kega ko kuiri awaika kairavina ko bibaba, komi niko nuwapoya veduna ana tomani wai rubana kona tomani? Kona niko siniyara babataitona ana riuni, wai rubana kona riuni?”
Ba kosi si kaobeyei, “Kana wosei.” Saba Iesu i wonisi, “Komi vedu ana tomani wai kona tomani ba ana babataito wai kona babataito,
saba yauku kega ana wonimi kotoi kasuku ai kona geduku ai ina makira kona gawarina wai iyabosi kairavisi God i bineisi wai kosi asi gawara.”
Ba maranai asi 10 nikona si nonori wai James ba John kurisi si yagisi.
Saba Iesu ereonowasi i yorisi i kesanisi ba i wonisi, “Ko kuiri kata iyabosi te wonawona kosi Gentile biyisi wai asi babada te bibadisi ba asi maragata te biyakwarei ba te biporoporovisi,
ba komi wai kega nanakasike saba kamomi yai, kotoi wata ana waina ini bada wai ini moyaka meyei.
Ba kotoi wata ana waina ini nao wai ereonowasi kairavisi ina bosaibira
kairavina, Sebare Natuna i botu wai kega sita bosaibirei saba kona pipiya ita bosaibirisi, ba pesarisi asi yawasa kairavina ita bere meyei.”
Kata si botu ku Jericho, ba Iesu ana nonorayauna ba koroto kaikapona yabata meyaga kaikapona si kasikasibau taveyei wai, Timaeus natuna Bartimaeus mata potapotana keta parinai i makira ba i bikawakinana.
Ba maranai i nonori kata Iesu Nazareth biyina, wai i dagui i paraparara, “Iesu, David natuna, ki nuwanuwaniku!”
Ba pipiya pesarisi si gesei ba si wona kata ita ma guguba, saba kona i parara saki, “David natuna ki nuwanuwariku!”
Iesu i msiri ba i wona, “Ko yorei.” Kata si yoereyana mata potapotana kurina, “Ki nuwagaire, ke msiri e yoreyorim.”
Kata kana nuba gara i garu kirei, ba ere nuwagairenina Iesu kurina i nae.
Ba Iesu i toirubai, “Awaika ke waiwainei ana wosei kairavim?” Kata sebarena i wona, “Bada, au waina ani kinana.”
Iesu i wona, “Ke nae, am bitumagana i yawasim.” Kata marakesana matana i yawasa ba Iesu ketai i sununuri.
Ba si verakasibau ku Jerusalem maranai, si botu ku Bethphage ba Bethany meyagisi ba Olive koyanai Iesu ana nonorayauna ruwamo i poraisi.
Ba i wona, “Ko nae nao ku meyaga naoti yai koni bisukaibau maranai donkey sebare yogiyogina kega kesana kotoi i geru rubai nai si kausi wai kona panani. Ko tombauni ba kona botuwei nikei.
Ba kotoi wata ina toirubami ina wona, ‘Awaika kairavina nikona ko wosewosei?’ Ko wonei, ‘Kata Bada e waiwainei, mara yoginaikei. Ba yebo yagiyagina kani porai ina veramaga.’”
Damanina ba si nae wai donkey ketai yove matam ketanai si kausi si kitai wai si tombauni ba,
pipiya mutusi nai si bimsiri wai si toirubaisi si wona, “Awaika kairavina donkey ko tombauni?”
Saba kosi Iesu i wonisi wai nanakasike si kaobeyisi. Damanina ba si boterisi si nae.
Maranai donkey si botuwei Iesu kurina wai, kasi tarasowo si garu gegeyana ku tepana, ba Iesu i geru.
Ba pipiya pesarisi kasi tarasowo ketai si yabara, ba mutusi wai keyama ragaragasi ere rurausi dipai si tara wai si yabara.
Ba iyabosi si nao si nenae ba murinai si kibikibi wai si paraparara, “Hosana Bigairenina! Kona Bada kana wabai e botubotu.
Bibigairenina, kona tamata David ana basileiya e botubotu, Hosana kau kaidamona.”
Maranai Iesu i nae ku Jerusalem wai, i riu God ana ku yove taparoro. Ba sawara ereonowasi i kita nanaga, saba kao i kakaba kairavina ana nonorayauna yabata si kasibau si nae ku Bethany.
Mara i tom wai Iesu ana nonorayauna yabata Bethany si kasibau taveyei, si veraveramaga ku Jerusalem wai Iesu soya i rabobo.
Ba koveya rurauna rabarabai i kinani wai i nae ku gwabina saba rurauna wata i kinana kairavina kega koveya kana mara ba ita uwa.
Damanina ba Iesu kurina i wona, “Kom kega kesana kotoi uwam ina kam meyei.” Kata ana nonorayauna si nonori.
Maranai si verakasibau ku Jerusalem wai, Iesu i riu God ana ku yove taparoro ba i dagui iyabosi namai si bigimogimona wai i rukwabina si kasibau, ba pipiya mane si bibobereyana God ana yove taparoro suwara kairavina.
Ba kega kesana kotoi i boterei kata bigimogimona sawarisi ita kabara ita riu God ana ku yove taparoro kamona.
Ba yebo i beyebeyisi wai i wona, “Matapa si kirumi kata, ‘Au yove sina yorei dam ereonowasi asi pari yovena.’ Saba komi ko wosei ‘bage pisipisikarisi asi aba kobakoba.’”
Priest kaikaiwabosi ba kairuwana bibeyebeyena biyisi nikona si nonori saba, kosi si nagarei basuna pipiya ereonowasi ana giu si nonori wai si wareyei.
Ba i rabisi wai, Iesu ana nonorayauna yabata meyaga kaikapona si kasibau taveyei.
Didibarai, si yewo si nenae wai, koveya keyamina si kinani, warowaronai ba i gae ku damona i bosivisiviyei.
Peter i notapanani wai Iesu kurina i wona, “Bibeyebeyena biyim ke kinani nao koveya ku kaonawai wai i rabobo.”
Saba Iesu i kaobeyei, God ki tumaganei.
A bisuwonim kotoi wata niko koya kurina ina wona, “Ke nae ikesim ku enaga ki garu kirena meyim.” Ba nuwanuwanai kega ina nota kabakaba saba ini geruwana kata awaika i wonei wai, wosena ina wosei ba kairavina ina tupuwa.
Kona kairavina a wonimi, awaika wata kairavisi kuna rupari ba kuni baba wai, ki geruwana kata matapa ku yauna, ba ini karimi yai.
Ba ku msiri ke raupari maranai kotoi wata ana goyona ke botawani wai ke notataveyei kata Tamam sapamai am piragagoyosi yebo ina notataveyisi.
[Ba kom pipiya asi piragagoyosi kega kuna notataveyisi wai, Tamam sapamai am piragagoyosi kega ina notataveyisi.]
Kosi si verakasibau mena ku Jerusalem, ba Iesu God ana ku yove taparoro kamonai i yewoyewo wai priest kaikaiwabosi ba kairuwana bibeyebeyena biyisi, ba Jew babadisi si botu kurina ba,
si toirubai, “Memei maragata ku yauna wai nikosi sawara ke wosewose, ba kotoi maragata i berim wai nikosi wose ke wosewose?”
Iesu i kaobeyisi, “Baitoruba kesana ana berimi, ba kona kaobeyiku wai, ana wonimi. Kata kotoi maragata i beriku wai nikosi wose a wosewose.
Ko woniku kata John ana maragata memei i yauni wai i babataito, sapamai kona pipiya karisi yai?”
Saba kosi i kesisi si kaoboneyana si wona, “Memei bage tana wona, ‘Sapamai wai.’ Ini toiruba kata, ‘Awaika kairavina kega koi geruwei?’
Ba memei bage tana wona, ‘Pipiya karisi yai wai’…” Pipiya si nagarisi, kairavina ereonowasi si kuiri kata John kona bisuwona peroveta.
Kona kairavina Iesu si kaobeyei si wona, “Yakai kega ka kuiri.” Iesu yebo i wona, “Yauku yabata kega ana wonimi kata memena maragata a yauni wai nikosi wose a wosewose.”
Damanina ba Iesu i dagui maibai i bisisiya kurisi, i wona, “Mara kesana sebare ana tano i garai ba wine pesina i baoni, ba uwana kana gudaguda doguna i karoi, ba kana aba kibukibu yovena i bowai. Ba saibisaibirisi mutusi i maisanisi, kata baona sita potai, ba kona i tauya i bowagawaga.
Ba boyauna marana i botu wai, baona sebarena ana saibisaibirina kesana i porai kata wine uwana mutuna sita berei.
Saba kosi si botawani, si ravi ba yaro kabana si pora taveyei.
Damanina ba ana saibisaibirina yebo kesana i porai kurisi, ba kosi sebarena gayamina si ravi ba wose goyogoyosi si wosei kurina ba si kaobibisakei wai i sinimaya saki.
Ba yebo kesana i pora meyei wai, kona si kasibunui. Ba pesarisi i poraisi, wai mutusi si ravisi, ba mutusi si kasibunuwana.
Ba pipiya kesana ikei, i mamana iti porai, natuna i nuwayauyauni kata kona i pora koboi i wona, ‘A kuiri niko natuku wai sina bokuwayei.’
Saba kosi si kaoboneyana si wona, ‘Nikona wai bao badana natuna, ko botu tana kasibunui ba niko bao wai ini kariti yai.’
Damanina kosi natuna si yauni, si kasibunui, ba ku bao kupuna tupuwina si garu kasibauei.
Kata bao badana awaika ina wosei? Ina botu wai bao aba potapotasi ini kasibunuwana ba baona wai pipiya mutusi ina berisi.
Niko wona ko kuiri kona? ‘Kata yove bowabowa biyisi akima si sinikikiyei wai karaku i akima kaimasawina.
Ba nikona Bada ana wose ba kana kinana kurita wai i nuwarubaruba saki.’”
Damanina ba Jew babadisi keta si nuvenuveni kata mekabage Iesu sita patumi, kairavina kosi si kuiri kata maibai kosi i wonewonisi, saba koroto si nagarisi wai si boterei ba si nae.
Muri yai Pharisee biyisi ba Herod ana pipiya mutusi si poraisi kata Iesu awaika iti sisiyana goyoi wai sita patumi.
Si botu kurina ba si wona, “Bibeyebeyena biyim, ka kuiri kom bibisuwonim, ba kega kotoi murinai ke bimsiri bagunai wata kotoi, saba God ana keta damana, ke bibeyebeyena wai igaire saki. Ke wonikai Caesar tax kana berei wai damanina kona?
Ba tax kani maisa kona kega?” Saba Iesu asi kwaruma i kuiri wai i wona, “Awaika kairavina ko bikae botaina? Denarius ko yauni ko botuwei ana kinani.”
Kata kosi denarius (mane) si yauni si botu, ba i toirubaisi i wona, “Nikona kotoi gubana ba kotoi kana waba?” Ba kosi si kaobeyei si wona, “Caesar.”
Damanina Iesu i wona, “Awaika Caesar karinai wai yebo Caesar ko berei, ba God karinai wai yebo God ko berei.” Nikasike i kaobeyisi wai si wareyei.
Damanina Sadducee biyisi iyabosi te wonawona kata bomsiri mena kega wai si botu Iesu si torubai.
Si wona, “Bibeyebeyena biyim Moses kairavikai i kiruma kata sebare natunatuna kega, ina rabobo ba kaowana i sumarei wai, teina soberena ina rabai kata tuwana kairavina ini tuwa.
Mara kesana sebasebare asi 7, kata iyarokona i tabine wai natunatuna kega ba i rabobo.
Ba kana kasitawana soberena i rabai, ba yebo natuna kega ba i rabobo. Ba kasibitonu yebo wosena kesanina kurina i tupuwa.
Kata ereonowasi asi 7 kega ere natunatusi ba si rabobo ba muri yai wai wasikena yebo i rabobo.
Kata wasikena asi 7 si rabai ba raoboraobosi asi bomsiri mena maranai wai, kaowana damana wai kotoi?”
Iesu i kaobeyisi i wona, “Komi koi su siwana taveyana! Basuna komi God wonana ba ana maragata ko biburuburuwei.
Maranai raoboraobosi sina bomsiri wai, kosi nanakasike bage aneaneya sapamai, ba namai wai tabine kega.
Ba karaku ani beyimi kata raoboraobosi asi bomsiri mena wai bisuwona. Komi Moses ana bukai dipa karakarasina rurutuwina ko baiyavi kona kega? Mekabage God i wonei, ‘Yauku kona Abraham, Isaac, ba Jacob asi God.’
Kona God wai kega raoboraobosi asi God saba yawayawasisi asi God. Koi su siwana taveyana!”
Kairuwana bibeyebeyena biyina kesana i botu ba si bikaoboneyana wai i nonorisi, ba Iesu Sadducee biyisi i kaobeyei kabitamnisi wai, i toiruba, “Kairuwana ereonowana kamonai wai mekona i rakata saki?”
Ba Iesu i kaobeya i wona, “Nikona i rakata saki, ‘Ko nonori, Israel biyimi, Bada ata God ikesina wata Bada.
Bada am God nuwanuwam tupanai, pipiyim tupanai, am nota tupanai, ba am maragata tupana ki nuwayauyauni.’
Ba bairuwaina wai nikona, ‘Maturam ki nuwayauyauni, nanakasike bage kom ikesim ke binuwayauyaunim.’ Kega memena kaotunetune kesana nikosi ruwamo i getawanisi.”
Saba sebarena i kaobeya i wona, “Bibeyebeyena biyim, ku wona kabitam kata, God kesana ba kega memena kotoi, saba ikesina wata.
Ba nuwanuwam tupanai, am kuira tupanai, am maragata tupanai God ki nuwayauyauni, ba yebo maturaturam ki nuwayauyaunisi nanakasike bage ikesim ke binuwa yauyaunim. Nikona wai i rakata saki, kega bage suwara kapukapunina ba puyobunuwa.”
Iesu i kinani kata i kaobeyana kabitam wai, i wona, “Kom God ana basileiya gwabinai damana ke mamana.” Ba kona murinai kega kesana kotoi i wose rubai kata Iesu ita toirubai.
Iesu God ana yove taparoro kamonai i bibeyebeyena maranai i toiruba i wona, “Mekabage wai kairuwana bibeyebeyena biyisi si wona, kata Keriso kona David natuna.
David ikesina mom Kanuma Kaobaisiyenai i sisiya i wona, ‘Bada au Bada kurina i wona, “Kasuku ai ke makira, yepo kam abiya ku kae gaburim ana terisi.” ’
Ba David ikesina Iesu i yorei, ‘Au Bada.’ Kata mekabage Keriso ai, kona natuna?” Kata koroto kaikapona ere nuwagairesi si tainabaenegei.
Iesu i bibeyebeyena maranai i wona, “Kairuwana bibeyebeyena biyisi ko kita kabitamnisi. Kosi asi waina kasi gara veoromisi sina kote ba sina yewoyewo ba bigimona gawarisi yai pipiya ere bokuwayisi sini bikaikaivisi.
Ba dugu yovesi yai asi aba makimakira kaimatanisi ba poraga marasi yai asi gawara gaigairesi te binebinena ba te makimakira.
Kosi sobesobere karisi yai tebo pisipisikara ba biwareyisi kairavina asi pari veoroma goyosi. Nikosi pipiya asi saroba wai i goyo saki.”
Iesu puyo gawarina parinai i makira ba koroto ibo kibukibuisi ba asi puyo God ana yove taparoro kabominai si tutaura. Pipiya marimariyisi pesarisi yebo mane kaikaposi si tutaura ku kaboma.
Saba sobere moyamoyakina i botu ba coin yogiyogisi asi ruwamo, 2 toea rubana i wanisi.
Iesu ana nonorayauna i yorisi si botu kurina, ba i wona, “Yauku a bisuwonimi kata, niko sobere moyamoyakina ana puyo ku kaboma i terei wai i rakata saki, kega bage ereonowasi.
Kosi ereonowasi asi mariya nununai si berena ba kona wai nao yogiyogina ikei ana bokwarakwara kamonai awaika tepanai ita mana wai ereonowana i tere roboi.”
Iesu God ana yove i bisumarei maranai wai, ana nonorayauna kesana i wona, “Bibeyebeyena biyim, ke kinani! Awaki akima naki kaikaposi ba abi yove nuwarubarubasi!”
Ba Iesu i kaobeyei i wona, “Nikosi yove kaikaposi ku kinana? Kega kesana nina kana gawarai ina mana ereonowasi wai sini garu kikirana.”
Maranai Iesu God ana yove taparoro sepinai, Olive koyana tepanai i makira i mamana, ba Peter, James, John ba Andrew bibune yai si toirubai,
“Ke wonikai, mara awaika sina tupuwa? Ba awaika ini matakira kata nikosi wose ereonowasi sina tupuwa?”
Ba Iesu kurisi i wona, “Koi kinana kabitam kata kega kesana kotoi ina kwarumimi.
Pipiya pesarisi kau wabai sina botu sina wona kata, kosi wai yauku, ba pipiya pesarisi sini geruvisi.
Maranai abiya damana ba abiya sisiyisi kwarukwarumisi pesarisi kona nonora wai, kega kona nagara. Nikosi sawara sina tupuwa, saba mara damona wai karaku wata ina botu.
Dam kesana ina bomsiri ba dam kesana yabata sini abiya ba basileiya sini gebeyana bibirana, kupura ereonowana nukenuke ba kapoe kabakaba. Nikosi wai bituwa siniyarana dagudaguna.
Komi yebo ko kita kabitamnimi. Sina patumimi ba sini buibuiyimi ba sina ravimi ba babada naosi yai koni msiri ba yauku kairaviku koni sisiya.
Ba wara gairena dam ereonowana kurisi sina kai rumamarei ba muri yai mara damona.
Saba maranai sina patumim ba bibuibuiyim kairavina wai, kega kona ki nuwapoyei kata mekabage kuni sisiya, ba awaika kona maranai ina berim wai kona ki sisiyei, kairavina kega kom kuni sisiya saba Kanuma Kaobasiyena ini sisiya.
Ba sebasebare tuwateiteisi, sina kaotaveyisi sina rabobo, ba tama yebo kesanina natuna kurina ina wosei. Ba pipiya gunaguna sini kawakasekase tutunusi sina kaotaveyisi, ba sina yaunisi sini kasibunuwana.
Pipiya ereonowasi yauku kairaviku sini sinikikiyim, saba kotoi ini msi kikita yepo mara ku damona wai ina yawasa.
Saba maranai sawara bisugoyona kona kinani e mamana memena kega i ta mana ba yawasa e bigoyoni, wai kom baiyawa biyim ke kuiri, ba iyabosi Judea yai te mamana wai sina vera ku koya.
Ba kega kesana kotoi ana ku yove, wadakupunai ina gakira, ba ina riu ana ku yove ba awaika kesana ina yauni.
Kona kega kesana kotoi ana kwapu ai ina veramaga kana nuba garana ina yauni.
Kona maranai sinasina iyabosi manamanawisi ba ere pepeyisi wai kurisi ina goyo saki.
Ko rupari kata nikona kega yaugura maranai ina tupuwa.
Kairavina kona maranai nuwapoya ina rakata saki, kega bage dagudagunai God dobu i wosei ba i botu karaku wai, kega ina tupuwa mena.
Bada nikosi mara kega iti dubodubo wai kega kesana kotoi ita yawasa. Saba iyabosi i binesi wai kairavisi i duboduboi.
Saba kona maranai kotoi wata kurim ina wona, ‘Ke kinani, Keriso nina!’ kona ina wona, ‘Ke kinani, kona wai noi!’ kega ki geruwei.
Kairavina Keriso kwarukwarumisi, ba peroveta kwarukwarumisi, sina rerematara, ba matakira ba kiyakiyaya sina wose sina tupuwa, kata iyabosi God i binebineisi wai sina wose rubai kata sina taina sireysi.
Ko kinana kabitamnimi, kairavina awaika ereonowana matapa a wonewonimi.
Saba kosi marasi yai nuwapoya murinai, ‘Kao ini baidibari ba nawaravi kega ina yasegana;
Ba gwamegwame kaidamonai sina peku, ba sapamai awaika ereonowana ina rugusugusui.’
Kona maranai Sebare Natuna guba kamonai ana maragata kaikapo sakinai ba ere kadarina, ina botubotu wai, pipiya sina kinani.
Ba ana aneya ini poraisi ana binebineisi ereonowana sina urabaisi, ba sini kesanisi dobu ereonowana sapama gaburinai.
Bibeyebeyena koveya keyaminai ko yauni. Maranai ini ruragei ba senasenana sina numo wai ko kuiri kata kainumo i neratui.
Kesanina yebo, nikosi sawara kona kinana sina tuputupuwa wai kona kuiri kata marana wai matapa nina matam ketai damana.
A bisuwonim kata, niko kimta kega sina rabobo yepo nikosi sawara ereonowasi sina tupuwa.
Sapama ba dobu sina kakaba saba Wonaku kega meyana ina kakaba.”
“Kega kesana kotoi kaona kona marana i kuiri aneya sapamai kega si kuiri, kona Natuna, Tama ikesina wata.
Ko kinana kabitamni, ba ko bobunaga, kairavina kega ko kuiri, kata marana meyana ina botu.
Nikona nanakasike bage sebare, i tauya ba ana yove i kasibau taveyei, ba ana saibisaibirisi kesakesasike bibadana maragasina i bineisi, ba kesana matamketai, kata ita kinana kabitam.
Kona kairavina koi kinana kabitam, kairavina komi kega ko kuiri, mara awaika yove badana ina veramaga memena bage rabisi yai, kona pom basunai, kona kokorereko sina tutou maranai, kona maratom ai.
Memei bage bisikwana rutainina ina botu wai kega ina pananim kata ke dudauwa.
Awaika kom a wonewonim wai ereonowami kurimi a wonawona, ‘Koi kinana kabitam!’”
Ba karaku kao ruwamo wata te mamana, ba Baisaubona Kamna ba Bread Kega Yeast Yabata Poragina kairavina. Kata priest kaikaiwabosi ba kairuwana bibeyebeyena biyisi keta si nuvenuveni kata mekabage Iesu sita patumi ba sita kasibunui.
Saba kosi si wona, “Kega poraga maranai kairavina pipiya sina kokona.”
Ba maranai Iesu Bethany yai, Simon, kona lepa biyina ana yove kamonai si kamkam, ba wasike bane maisana, i rakata saki kibubuna akimai si wosei wai, kamonai. Kona banena wai keyama kana waba nard, warowarovinai si wosei wai, i kabari i botu. Ba kibubuna i kasigaowori ba banena Iesu gayamina i sewai.
Saba pipiya mutusi nai si mamana wai si kaoboneyana si wona, “Awaika kairavina niko bane i yakwarei?
Niko bane siti gimonei bodu kesana maisana rubana ba manena moyamoyakisi sita berisi.”
Saba Iesu i wona, “Wasike ko boterei awaika kairavina ko bisinikaini? Kona sawara gairena i wosei kuriku.
Moyamoyakisi mamanina yabata kona mana wai, tamarai koni baisisi. Saba yauku wai kega mamanina yabata tana mana.
Kona i kuiri awaika ita wosei wai i wosei. Kata kona bane i sewai ku siniku wai kona mara damonai au rabobona kairavina i bobunagei.
Ba yauku bisuwonai a wonewonimi kata niko wasike awaika i wosei wai dobu tomtom pipininai wonaku sina rumamarei wai sini sisiyei, kona aba nuwa raupairina.”
Saba Judas Iscariot, nonorayauna asi 12 kesana i nae priest kaikaiwabosi kurisi kata Iesu ita berena.
Ba kosi awaika si nonori wai si nuwagaire, kata si kaobiyoyobani kata mane sita berei. Kata Judas keta i nuwenuweni mekabage Iesu ku yarosi ita terei.
Kao dagudagunai Bread Kega Yeast Yabata Poragina maranai asi dudura kata sheep sebare wotuna Baisaubona Kamna maranai sina puyobunuwa. Iesu ana nonorayauna si toirubai, “Memena Baisaubona kamna kairavim kana bobunagi?”
Ba ana nonorayauna ruwamo i poraisi ba i wonisi, “Ko nae ku meyaga kaikapona, ba sebare okowa kiubuna e kabakabari wai ina vera poteimi wai ko kibi.
Ba ina riuriu wai yovena badana ko wonei, ‘Bada i baba: Kata ana wagawaga yovena memei, kata yauku ba au nonorayauna yabata Baisaubona Kamna kana kani?’
Kata gawara kaikapona tepanai, si wose damanei wai ini beyeimi. Ba namai kairavita ko bobunaga.”
Ba nonorayauna sisu taveyana, kata si riu ku meyaga kaikapona wai Iesu sawara i wonisi wai si panani. Kata kosi Baisaubona Kamna nai si bobunagei.
Ba maranai i rabisi wai Iesu ana nonorayauna asi 12 yabata si verakasibau.
Kata maranai kosi kam gawarinai si makira si kamkam wai, Iesu i wona, “Yauku a bisuwonimi kata komi kesana ta kam yabata wai ina berena taveyiku.”
Saba kosi si nuwapoya, kata kesakesasike kosi si wona, “Yauku kona?”
Ba i kaobeya i wona, “Komi ami 12 kesana, kotoi kona ba yauku bread kana kutuba ku kaboma wai kona.
Saba God Natuna kairavina nanakasike i kirumi kata kurina ina tupuwa. Ba saba, kapore, nao sebare kotoi God Natuna i berena wai! Kona pipiyina i gaire kata kega ita tupuwa.”
Ba maranai kosi si kamkam wai, Iesu bread i yauni ba i kaikaiwa ba i botomni, ba ana nonorayauna i berisi i wona, “Ko yauni; nikona yauku tupuviku.”
Yebo vedu i yauni, ba i kakaiwa ba i berisi, ba kosi konai si toma.
“Nikona Yauku taraku i tamo sewa bidamanina maragasina pesarimi kairavimi i tamosewa.” Ba yebo kurisi i wona,
“Saba yauku a bisuwonimi, Yauku wine uwana kega meyana ana toma mena yepo kona kaonai, God ana basileiya kamonai wauna ana tomani.”
Ba maranai tabora si tabori i kakaba wai kosi si kasibau si nae ku Olive koyana.
Kata Iesu i wonisi, “Ereonowami koni kasibuburanimi, kairavina buka i kirumi i wona, ‘Yauku sheep aba potapotana ana kasibunui ba sheep sini kasimosarisi.’
Saba ana bomsiri murinai, Yauku ani nao ku Galilee.”
Ba Peter i kaobeyana i wona, “Memei bage ereonowasi sina vera robo, saba yauku kega!”
Saba Iesu i kaobeya i wona, “Yauku a bisuwonim kata karaku pomai muri yai kokorereko ina tou mara ruwamo wai, kom ikesim mara tonu kuna kaosairiku.”
Ba Peter ere maragasina i kaotupena i wona, “Abisiri yai tana rabobo yabata! Saba kega meyana ana wona kata kega a kuirim.” Ba ereonowasi sisiyina kesanina si sisiyei.
Kata kosi si botu ku kupura te yoreyorei Gethsemane wai, Iesu ana nonorayauna i wonisi, “Nina ko makira ba ana rupari.”
Peter, James ba John i urabaisi ba yabata si nae, ba i dagui i binuwapoya sini nomosa nuwa yarana i bobunui.
Kata i wona, “Pipiyiku yapoya e bobunui matapa rabobo wata, ba nina ko mana ba koni bikinana.”
Saba kona i nae yogina ikei ba i peku ku tano ba i rupari kata rubarubana niko sini nomosa orana kega ita riuni.
Ba i wona, “Aeee Tama, tamaku awaika ereonowana wai i tapeyana saki kurim. A bibabaim niko vedu kariku ai ke yauna taveyei. Saba kega yauku au waina ba kom am waina.”
Damanina ba Iesu i veramaga ana nonorayauna kurisi wai, i pananisi kata si dudauwa, wai Peter kurina i wona, “Simon kom ke dudauwa kona, ora kesanaikei kuti koyakoyaga kona kega?
Koi koyakoyaga ba ko rupari kata kega ku baisakari mena kona riu. Kanumimi ana waina ba saba tupuwimi wai te bomesumesu.”
Ba i sumarisi i nae wai parina kesaninai i rupari.
Maranai i veramaga mena wai yebo i pananisi si dudauwa, kairavina matasi si bita, ba kega si kuiri awaika sita wonei.
Mara bitonuina i veramaga mena wai kurisi i wona, “Komi karakuwata ko dudauwa ba ko biyakam kona? Kata damanina ora i botu! Ko kinani, Sebare Natuna piragagoyo pipiyisi ku nimasi si terei.
Ko bomsiri! Tana nae! Ba berena sebarena nina e botubotu!”
Kata Iesu karakuwata i bisisiya ba Judas, kona 12 kesana, i kasibau, kona yabata wai, abiabiyisi korotosi ere asi seri ba beyana. Kosi wai priest babadisi, kairuwana bibeyebeyena biyisi, babada si poraisi.
Kata berena biyina matapa ketai matakira i beyisi, “Kata mekona ina yaoni wai damanina kona, ko patumi ba koi naovei ku patuma yovena.”
Ba maranai Judas i nae Iesu kurina wai i wona, “Bibeyebeyena biyina!” ba i yaoni.
Kata mutusi Iesu si botawani ba si patumi.
Saba kosi Iesu parinai yabata sibimsiri wai sebare kesana ana seri i taina kasibauwei ba priest kaikapona ana saibisaibirina i tarai wai tainana i kasiyaragi.
Ba Iesu i wona, “Kata Yauku kawakasekasesi a binaovisi wai komi seri yai ba kepatai ko botu kona patumiku?
Yauku komi yabata kao patepatena God ana yove taparoro kamonai a bibeyebeyena ba kega ko patumiku. Saba nikosi wose te tuputupuwa kata kiruma katamanina kairaviku i sisiyei wai nanakasike ina tupuwa.”
Ba ana nonorayauna ereonowasi si sumarei ba nagarina si vera.
Saba sebare yarakina tarasowo poepoena wata i kotekotei, ba Iesu i bisununuri, wai kosi abiabiyisi asi waina sita rausi,
saba i vera wai kana gara wata si botawani.
Ba Iesu si yauni si nae priest kaikapona kurina wai priest kaikaiwabosi ba babada ba kairuwana bibeyebeyena biyisi ereonowasi si botu si kesanisi.
Saba Peter Iesu yogina rabarabai i bisununuri yepo, i riu priest kaikapona ana ku yove. Ba namai ana aba potapota biyisi yabata si makira ba keyamai si birarana.
Ba priest kaikaiwabosi ba Sanhedrin tupasi Iesu ana goyona si nuwenuweni kata sita kasibunui, saba kosi kega kesana sisiya si panani.
Ba sisiya kwaruma pesarisi yai Iesu si gepotei, saba ereonowasi asi sisiya wai kega i bipoponi.
Ba mutusi si bomsiri si kwaruma,
“Yakai ka nonori i wona, kata God ana yove pipiya si bowai wai ana rikai, ba kesana kega pipiya si wosei wai, kao tonu murinai ana bowai.”
Saba asi sisiya wai kega i damaninei.
Ba priest kaikapona kosi naosi yai i bomsiri ba Iesu i toirubai i wona, “Kom kuna kaobeyana kona kega, am goyona awaika wai nikosi dam te kaobigoyonim?”
Saba Iesu i ma guguba, ba kega i kaobeyei. Ba yebo priest kaikapona i toiruba meyei, “Ba kom Keriso Bibigairenina Natuna kona?”
Ba Iesu i wona, “Yauku, wai natuna kona kinani Sebare Natuna Maragata Sakina kasounai ina makimakira, ba sapamai guba tepanai ina botubotu.”
Ba priest kaikapona kana gara i rusika ba i toiruba, “Awaika kairavina pipiya mutusi tana toirubaisi?
Komi ana bigigima ko nonori, wai mekabage ko nosinosi?” Saba kosi ereonowasi si wona, “Ko kasibunui.”
Saba mutusi si dagui si bokanukanui, ba matana si kau potai ba nimasi yai si ravi ba si wona, “Ki peroveta wona kurikai!” Ba bikoyakoyaga biyisi si yauni ba si ravi ba si yauni si nae.
Ba maranai Peter priest kaikapona ana yove gaburinai i mamana, wai ana saibisaibirina wasike kesana i veraibira.
Ba maranai Peter i kinani i birarana wai i kita bikuikuiri ba i wonei, “Kom Iesu Nazareth biyina yabata?”
Saba Peter i kaosairei, i wona, “Yauku kega a kuiri kom awaika ke bisisiyei,” ba matam keta i kasibau taveyei.
Ba maranai wasikena Peter nai i kinani wai, iyabosi nai si msi bibiri wai kurisi i wona mena, “Niko sebare wai kona kesana.”
Saba Peter i kase mena. Ba kega rabarabana, kosi nai parinai si bimsiri wai Peter kurina si wona, “Bisuwona kom kona kesana, kairavina kom wai Galilee sebare.”
Kata Peter i dagui ikesina i kaonawa meyei, ba i wonisi i wona, “A bisuwonimi, niko sebare ko bisisiyei wai kega a kuiri.”
Ba mara kesana kokoereko i tou i ruwai. Kata Peter i nosi mekabage Iesu i sisiya kurina, “Muri yai kokoereko ina tou mara ruwamo, wai kom mara tonu kuna wona kega ku kuiriku.” Nuwanuwana i tupagudai wai i tou nokanoka.
Maratom didibarinai, priest kaikaiwabosi ba Jew biyisi asi babada, ba kairuwana bibeyebeyena biyisi, ba yebo Sanhedrin ereonowasi yabata asi nota si terei ba si damanina. Kata Iesu yaroyarona si kauta, ba si urabai si nae Pilate kurina si terei.
Ba Pilate i toirubai i wona, “Kom Jew biyisi asi taupaumana kona?” Ba Iesu i kaobeya i wona, “Eee, damanina ku wona wai nanakasike.”
Damanina priest kaikaiwabosi wose pesarisi kairavisi Iesu si kunumakei.
Kona kairavina yebo Pilate Iesu i toiruba meyei i wona, “Ke kinani wose pesarisi kairavisi te bikunumakim, kuna kaobeyisi kona kega?”
Saba Iesu kega i kaobeya, wai Pilate i nota kabakaba.
Ba Pilate ana dudura kata Baisubona Kamna marana sini baba wai, pipiya kesana patuma yovenai sina botaveyei ina kasibau.
Kona maranai sebare kana waba Barabbas Jew kawakasekasesi, yabata si resoreso kamonai i kasibunuwa kairavina patuma yove kamonai i mamana.
Ba pipiya korotosi si botu Pilate kurina ba si babai kata mekabage asi waina i wosewosei wai nanakasike kairavisi ita wosei.
Saba Pilate i toirubaisi i wona, “Komi ami waina Jew biyisi, asi taupauma kairavimi ani rukasibauwei kona?”
Basuna i kuiri, kata kosi si nuwarauwa kairavina Iesu si porai kona kurina.
Saba priest kaikaiwabosi, pipiya korotosi nuwanuwasi si kani wai Pilate si babai kata Barabbas iti rukasibauwei ba kega Iesu.
Ba Pilate i toirubaisi i wona, “Nao pipiya ko yoreyorei Jew biyisi asi taupauma wai mekabage ana wosei?”
Saba kosi si parara, “Ko tuparatui!”
“Awaika kairavina?” Pilate i toiruba, “Ba awaika goyona i wosei?” Saba kosi si parara saki si wona, “Ko tuparatui!”
Ba Pilate ana waina pipiya korotosi iti nuwagairenisi wai Barabbas i rukasibauwei. Ba i wona wai Iesu si ravi abiabiyisi ku yarosi i terei kata sita tuparatui.
Damanina ba abiabiyisi Iesu si yauni si nae Pilate ana ku yove, gawara kana waba Praetorium ba turaturasi ereonowasi si yorisi si riu.
Ba tarasowo debagirumina si kotei ba gayamina kana deboro ruriruina si metani ba ku gayamina si terei.
Ba si dagui si kaobibisakei, “Enosaire! Jew biyisi asi taupauma!”
Ba gayamina keyamai si raviravi ba si kanukanui, ba ere binamisi si bopepetei.
Ba si namei i kakaba wai kana tarasowo debagirumina si botaveyei ba kana gara damana si kotei. Damanina ba si uraba si kasibau tuparatuina kairavina.
Si nenae wai sebare kana waba Simon Cyrene biyina si panani, ba Rufus wai kosi si kuira roboisi kata taparoro babadisi Rome kamonai.
Iesu si urabai si nae ku gawara kesana te yoreyorei Golgotha (kona basuna wai Gayama Teuteu gawarina).
Damanina ba kosi wine ba gegura kana waba myrrh yabata si gwadai ba si berei, saba i sinikikiyei.
Damanina ba si tuparatui. Ba kana gara si kodei ba aba binebinena biyakwarina si yakwarei kata kotoi meo gara ita yauni.
Ba didibarai ora bitonuinai, si tuparatui (9:00).
Ba bikunumaka kirumina si kirumi, i wona: jew biyisi asi taupauma.
Ba yebo pisipisikarisi asi ruwamo yabata si tuparatuisi, kesana kasunai, ba kesana gedunai.
Kata niko ketanai wai, buka i wona kata, kona nanakasike bage pisipisikarina kesana.
Ba pipiya nai si yewoyewo wai, gayamisi si biruruwaina ba Iesu si kaobibisakei, si wonawona, “Are! Kata nanakasike ba ku wonawona God ana yove kuta rikai ba kao tonu kamonai kuta bowa meyei.
Karaku korosi tepanai ke gakira ba ki yawasa meyim!”
Ba yebo nanakasike priest kaikaiwabosi ba kairuwana bibeyebeyena biyisi kamosi yai si binamei, si wona, “Pipiya i yawasisi ba saba kona kega rubana ikesina ini yawasa meyei!
Niko Keriso Israel kana taupauma karaku korosi tepanai ina gakira kana kinani wai kani geruwei.” Ba nakosi pipiya ruwamo Iesu yabata si tuparatuisi wai yebo si kaobibisakei.
Ba kao basunai ba ora kana bi 6 kamonai baidibara kupura ereonowana i sowo potai, ba nanakasike i mamana yepo ora kana bi 9.
Ba ora 9 kamonai, Iesu gamona kaikaponai i parara i wona, “Eloi, Eloi, lama sabachthani?” Kona basuna wai, “Au God, au God, awaika kairavina kui sumariku?”
Maranai pipiya mutusi parinai si bimsiri ba nikona si nonori wai si wona, “Ko nonori, Elijah e yoreyorei.”
Ba sebare kesana i vera sponge i yauni ba wine kawasi kwarikwarinai i kutubi ba keyama damonai i kabini ba i bokabari Iesu ita tomani. Ba i wona, “Ko boterei, tana kinani memei bage Elijah ina botu ina tere kirei.”
Ba Iesu gamona kaikaponai i parara, ba i rabobo.
Ba God ana yove kamonai tupayaraga garana i roroke wai i tamosika yatai ba i gakira ku babana kata ruwamo si tupuwa.
Ba abiabiyisi asi bada kesana Iesu naonai i bimsiri wai Iesu ana tou i nonori ba mekabage i rabobo i kinani wai i wona, “Bisuwona niko sebare wai kona God Natuna!”
Ba bibaine wai nai rabarabai si gayogayo ba, kamosi yai wai Mary Magdalene, ba Mary kona James murimurina, ba Joses sinasi, ba Salome.
Nikosi bibaine Galilee kamonai Iesu si kibikibi ba ana waina si wosewosei. Ba bibaine pesarisi Iesu yabata si nae ku Jerusalem wai kosi yebo yabata nai.
Kona maranai wai bobunaga marana, ba mara ita tom wai Sabath. Kata kona rabisinai,
Joseph Arimathea biyina, ogababada asi bada kaikapona kesana. Kona i bipotapota kata God ana basileiya ita botu, wai tepatorai i nae Pilate kurina ba Iesu tupuwina kairavina i baba.
Ba Pilate i sikwana kata matapa i rabobo. Kona kairavina abiya badana i toirubai, kata bisuwona Iesu matapa i rabobo kona kega.
Ba abiya badana ana sisiya i nonori murinai wai, Iesu tupuwina Joseph i berei.
Joseph gara, linen poepoena i gimoni, ba tupuwina i tere kirei ba i sumai. Ba karawaga akimai rorowa wata Joseph i karoi wai kamonai i terei, ba akima i peurupeurui i botu matamketa i gudu potai.
Saba Mary Magdalene ba Mary Joses sinana, si kinani kata Iesu tupuwina memena si terei.
Ba Sabath marana i kakaba wai Mary Magdalene ba Mary James sinana ba Salome, bane si gimona ba sita nae Iesu tupuwina siti boroi.
Kata Sunday maratom didibarinai, kao i gegae wai kosi si nae ku karawaga,
ba ketai si toiruba bibirana si wona, “Kotoi akima karawaga matamketanai ini peuru taveyei?”
Saba si verakasibau ba si tarakata siti kinana kata, nao akima kaikapona matapa si peuru taveyei.
Ba si riuriu ku karawaga kamona wai, sebare yarakina gara poepoena i kotei ba kasusi ai i makira i mamana. Ba si kinani wai si sikwana neganega.
Ba kona i wona, “Kega kona nagara. Komi Iesu Nazareth biyina si tuparatui wai kona ko nuwenuweni? Kona wai kega nina, kona wai i bomsiri! Ko kinani, si terei wai gawarina nina.
Saba ko nae, kata ana nonorayauna ba Peter ko wonisi, ‘Kata kona i nao e nenae ku Galilee, mekabage i wonimi wai, namai kona kinani.’”
Damanina bibainesi si nagara ba si bonegenegeisi wai karawaga si kasibau taveyei ba si vera. Ba si nagara saki wai kega kesana kotoi si wonei.
Sunday didibarai, Iesu i bomsiri wai Mary Magdalene kurina i rerematara kainaona. Kona wasikena wai kanuma goyogoyosi asi 7 kamonai i kwabina kasibauwisi.
Ba i nae ana nonorayauna si binuwapoya ba si tutou wai i wonisi,
kata Iesu i yawasa ba i kitai saba maranai kosi si nonori wai kega si geruwei.
Kona murinai Iesu kana kinana i birai, ba ana nonorayauna asi ruwamo ketai si yewoyewo wai kurisi i rerematara
Ba si veramaga wai nonorayauna mutusi si wonisi ba saba kosi yebo kega si geruvisi.
Muri yai asi 11 si kamkam ba Iesu i rerematara kurisi ba asi nota kairagaraga ba kega si bigeruwana kairavina i yegaisi. Basuna i bomsiri wai iyabosi wata si kinani ba si bisisiyei wai kega si geruwisi.
Ba kurisi i wona, “Ko kasibau kona nae dobu ku ereonowana ba wara gairena ko rumamarei.
Kotoi wata ini geruwana ba ina babataito wai ina yawasa, ba kotoi wata kega ini geruwana wai saroba goyona ina yauni.
Ba pipiya bibitumaganisi wai nikosi matakira sina wose. Yauku kau wabai, wose kaimasavisi sina wose, kanuma goyogoyosi sini rukasibuwana ba gamo bubausi yai sini sisiya,
kosi mota yarosi yai sina yauna, ba maranai kosi duba sina tomani wai kega wata sina rabobo. Ba yarosi pipiya gubagubagisi ku tepasi sina terei wai sina yawasa.”
Ba Bada Iesu kurisi i sisiya i kakaba murinai wai, God i yauni i gae ku sapama ba kasunai i makira.
Damanina ba nonorayauna si kasibau si nae ba dobu ereonowanai si rumamara, ba Bada kamosi yai i saibira ba mekabage i wonisi wai matakira nanakasike si tupuwa.
Ae kapore Theophilus, kom pipiya kaikapom. Dagudagunai pipiya pesarisi si wose rubai, kata wose kamotiyai si tupuwa wai sita kirumisi.
Nanakasike pipiya matasiyai si kinana, ba warana si yoneyonei wai rutainina sita kirumisi.
Kona kairavina, yauku i kesiku wose ereonowasi dagudagunai a kinana kabitamni, ba anosi i gaire, kata kom kairavim ata kiruma kabitamni.
Kata kom awaika wata si beyebeyim wai, ereonowana basusi kuta kuira kabitamni.
Maranai Herod Judeyai ibi taupauma wai, namai priest kesana i mamana, kana waba Zechariah. Kona wai, priest Abijah ana pipiya kesana, ba kaowana Elizabeth yebo, Aaron ana rakaraka kesana.
Asi ruwamo wai, kosi God matanai piraga gaire pipiyisi, ba kosi Bada wonana si bosisira kabitamni.
Ba saba natunatusi wai kega, basuna Elizabeth wai kaipokina, ba kosi asi ruwamo wai si morapa saki.
Mara kesana, Zechariah ana pipiya yabata asi mara i botu kata yove tapaoro kamonai sita saibira. Ba kona maranai wai God matanai priest saibirina Zechariah i wosewosei.
Ba priest asi dudura si kibi wai nanakasike, ababinebineyai si binei kata, ita riu God ana ku yove kamona, ba raunabonabo tepanai bane ita kapuni.
Ba bane kapunina maranai, pipiya korotosi matarai si kesanisi ba si rauupari.
Damanina ba Bada ana aneya kurina i rere matara, ba bane kana raunabonabo kasaunai imsiri.
Ba Zechariah aneya i kinani wai, i sikwana ba i nagara saki.
Saba aneya i wona, “Zecharaiah, kega kuna nagara, God am pari i nonori. Ba kaowam Elizabeth ini tuwa natum sebare, ba kana waba ke yorei John.
Kona ina tupuwa wai, kom kuni nuwagaire ba yam ina sisira, ba pipiya pesarisi yebo sini nuwagaire.
Ana tupuwa maranai, Kanuma Kaoaobaisyena ini bonuvei. Ba kega meyanai wine kona okowa maragasina ina tomani. Ba Bada matanai, kona wai pipiya kaikapona.
Ba Israel biyisi pesarisi ini neveramagisi, Bada asi God kurina.
Ba peroveta Elizah rautainina ana maragatai, ba kanuminai, ini nao Bada naonai ina nae. Tamatama natunatusi yabata ini kesana meyisi. Ba pipiya kawa kasekasesi asi nuwasuya ina birai, kata pipiya gaigairesi asi nuwasuyai sina nuwasuya. Ba Bada ana pipiya ina bobunagisi kata kairavina sina bo kabitam.”
Zechariah aneya i toirubai i wona, “Mekabage ana kuiri kata awaika kui sisiyei wai ina tupuwa, basuna yauku kaowaku yabata wai, ka morapa saki?”
Aneya i kaobeyei i wona, “Yauku Gabriel, God naonai a imsimsiri. Ba kona i poraiku wai kurim ati sisiya, ba niko wara gairena ata wonim.
Ba wonaku wai bisuwona ina tupuwa. Saba kom kega kuigeruvei kairavina, karaku kom kawam ina pota, ba kega kuni bi sisiya yepo, ina tupuwa wai ku marana.”
Kona maranai, pipiya Zechariah si potapotai, ba nuwanuwasi i kairagaraga kata, awaika basuna wai, God ana yove kamonai i mana i veoroma saki.
Maranai i kasibau wai, kega kurisi i sisiya. Saba si kuiri kata God ana yove kamonai matakira i kitai, kairavina yaronai wata kurisi ibi sisiya.
Ba ana saibira, God ana yove kamonai i kakabi wai, i veramaga ana ku yove.
Nikona murinai, kaowana Elizabeth i manawa, ba nawaravi asi five yove kamonai wata i mamana.
Elizabeth i wona, “Bada nikona kairaviku i wosei, kata ana yagaire i beyiku, ba pipiya matasiyai au tepa bainuba i yauna taveyei.”
Elizabeth i manawa nawaravi kana bi six kamonai, ba God aneya Gabriel i porai ku Nazareth. Kona meyagina wai Galilee kamonai.
I nae yegeyege sinitupana kesana, kana waba Mary kurina. Ba Mary wai, kona sebare kana waba Joseph, si bobeyei kata ita rabai. Ba Joseph wai, kona taupauma David ana rakaraka kesana.
Aneya i nae Mary kurina ba i wona, “Enosaire! nuwanuba kurim ina mana, ba Bada kurim ina mana, ba ini gairena sakiyim.”
Ba Mary aneya ana sisiya i nonori wai, nuwanuwana i kairagaraga, ba i nuwasuya kabakaba.
Saba aneya i wona, “Kega kuna nagara, basuna God kurim ebi nuwagaire.
Kom kuna manawa, ba kuni tuwa natum sebare, ba kana waba kuna yorei Iesu.
Kona wai kana waba ina rakata saki, ba sina yorei God kaidamo sakina natuna. Ba God ina wosei ini Taupauma, tamana David rutainina.
Ba kona Jacob natunatuna ini Taupauma damanisi, ba ana basileiya kega turina.”
Mary saba aneya i toirubai i wona, “Nikona mekabage kuriku ina tupuwa, kairavina, yauku wai sini matupaku?”
Aneya i kaobeyei i wona, “Kanuma Kaoaobaisiena kurim ina botu, ba God kaidamo sakina ana maragata ina waku tawanim. Kona kairavina pipiyaikei kaoaobaisiyena ina tupuwa, ba sina yorei God natuna.
Kuna nosi kata waresim Elizabeth pipiya si wona kata kona kaipokina, ba i morapa saki. Saba kona karaku wai, i manawa kana nawaravi six.
Kairavina God kega kesana awaika ita wose kabakabai.”
Mary i kaobeyei i wona, “Yauku Bada ana saibisaibirina, abi damanina kata kuwona wai nanakasike kuriku ina tupuwa.” Ba damanina aneya i sumarei.
Kona maranai, Mary i bobunaga, ba yagiyagina wata i nae ku Judiya koyakoyana, ba i nae ku meyaga kesana.
Ba namai, Mary i riu Zechariah ana ku yove, ba Elizabeth i enowei.
Maranai, Elizabeth ana bi eno! eno! i nonori wai, pepeya siyana kamonai i bokwayo, ba Elizabeth kanuma kaoaobaisiena i bonuvei.
Ba gamona kaikaponai i para i wona, “Bibaine ereonowasi kamosi yai wai kom bibi gairenim, ba natum kuni tuvei wai, yebo kona bibi gairenina!”
Saba awaika kairavina yauku kuriku bo kuwaya i rakata, wai au Bada sinana i botu kuriku?
Kairavina maranai am bai eno eno a nonori wai, pepeya siaku kamonai ere nuwagairena i bokwayo.
Kom wasike bibi gairenim, kairavina kui geruwana kata awaika Bada i wonim wai, ina tupuwa.”
Mary i wona, “Nuwanuwaku Bada abo kabakabari,
ba kanumiku ebi nuwagaire kairavina, God wai au baibai yawasina.
Yauku ana saibisaibirina moyamoyakiku i nosiku kairavina, karaku ba karakuwata, sina yoriku bibi gairenina.
God maragata sakina, ba kana waba kaoaobaisiena, basuna sawara kaikaposi kairaviku i wosisi.
Dam ba dam nununai, iyabosi te naganagarei wai, ebi nuwanuwanisi.
Yaronai wose maragasisi i wosisi, ba kosi iyabosi nuwa sinesiyai si imsigegae wai, i buburanisi.
Taupauma maragasisi asi aba makimakirai i tere kireisi, ba moyamoyakisi ibo kabarisi.
Soya raoboraobosi sawara gaigairesiyai i bonuvisi, ba marimariyisi kwebusi i pora taveyisi.
Ana saibisaibirina Israel i baisi, ba wawata kurisi i kao baiyoyobana wai nanakasike,
kega ini nota wapei. Kata Abraham, ba natunatuna ini nuwanuwana damanisi.”
Mary Elizabeth yabata si mamana yepo, nawaravi kana bi tonu, ba i veramaga ana ku yove.
Ba Elizabeth ana bi tuwa marana i neratui wai, i tuwa natuna sebare.
Warewaresina ba maturaturana warana si nonori kata, Bada kurina i yagaire saki wai, ereonowasi Elizabeth yabata si nuwagaire.
Ba taparoro kesana murinai, si botu sebareikei sinibonaina kairavina, ba tamana Zechariah kana wabai sita yorei.
Saba sinana i wona, “Kega, kana waba kona yorei John.”
Saba kurina si wona, “Am rakaraka kamosiyai kega kesana kotoi kana waba nanakasike.”
Damanina ba tamana kurina si siwa bi beyena, ba si toirubai kata ana waina abi waba pipiyaikei sita yorei.
Saba Zechariah pepa kairavina i baba wai si berei, ba ereonowasi si sikwana kata i kiruma i wona, “Kana waba wai John.”
Ba mara kesana kawana i botatari wai pepena i yayaura ba bi sisiya i dagu meyei, ba Bada i bokabakabari.
Maturaturana ereonowasi si nagara saki ba si wareyei, ba warana si rakasi wai Judeyai koyakoyana ereonowana i bonuvei.
Ba pipiya ereonowasi nikona si nonori wai, si nuwasuyei ba si toiruba si wona, “Niko pipiyikei wai kona kotoi?, Kairavina, iru matara kata Bada ana maragata wai kona gwabinai emamana.”
Damanina ba kanuma kaoaobaisiyena John tamana Zechariah i bonuvei, ba i naovei wai God wonana i sisiyei.
I wona, “Bada Israel ana God tana bokabakabari, basuna i botu ana pipiya i baisisi, ba i tom baubaunisi.
Ba God ana saibisaibirina, David ana rakaraka kamonai, aba bai yawasa kota kairavita i porai.
Matapanaki, ana peroveta kaoaobaisiesi kurisi ikao bi yoyobana wai, nanakasike.
Kata, iyabosi tebi sinikaikaiyita, ba kata abiya yarosiyai yebo, ini taraparanita.
Ba ana kao bi yoyobana kaoaobaisiena ina nosi wai, nosinosita ini nuwanuwanisi.
Abraham kurina i kao bi yoyobana,
kata, abiya yarosiyai ini taraparanita, ba maragata ina berita wai, kega ere naganagarita tana bo saibirei.
Kata, kota naonai ata wose sina gaire, ba mara ereonowana kaoaobaisieta ata yawasa kamosiyai tana mana.
Ba kom natuku, sina yorim God kaoaobaisiena ana peroveta, kairavina, kom Bada naonai kuni nao kuna nae, ba ana keta kuna bobunagi.
Ana pipiya kuna wonisi sina kuiri, kata asi piraga goyo sina tombaubauna taveyisi wai, sina yawasa.
Ata God bai nuwanuwana bitana kairavina, ata bai bai yawasina sapamai ini porai kurita.
Ba kosi rabobo wakunai, ba baidibara kamonai te mamana wai kurisi,
ina rauyasegana, ba kaeta nuwanuba ketana ku kamona ina tere bi totori. Ba pipiyaikei kanumai ba tupuwai i rakata, ba i maragata. Ba kupura mom kamonai i mamana yepo ku deba i kasibau, Israel biyisi kurisi.
Kona maranai, Caesar Augustus wonana maragasina i kasibau. Kata Rome dobuna ereonowana kamonai, pipiya ereonowasi sita baiyavisi.
Qurinius, Syria kamonai ibi bada maranai, nikona wai koroto baiyavina dagudaguna.
Ba pipiya ereonowasi si nae ikeikesisi asi ku meyaga, ba kasi waba sita kirumisi.
Kata Joseph yebo, Galilee kamonai, Nazareth meyagina i kasibau taveyei ba i gae ku Judiya. Ba i nae David ana ku meyaga ku Bethlehem, basuna kona wai David ana dam kesana.
Ba Mary matapa i manawa, ba kana bobeya Joseph yabata si nae nakai, kasi waba kiruma kairavina.
Namai si mamana yepo Mary ana bi tuwa marana i neratui,
ba natuna yarokona sebare i tuvei. Ba garai i sumai ba aba payapayaya asi aba kamkam kamonai i dau’vei, kairavina wagawaga asi yove kamonai wai gawara kega.
Kona pominai, meyaga gwabinai sheep aba potapotaisi si mamana. Kwapu kamonai asi abapayapayaya si potapotaisi.
Ba Bada ana aneya i rerematara kurisi. Ba Bada ana kadara i ruyasegana i subibirisi wai, kosi si nagara saki.
Saba aneya kurisi i wona, “Kega kona nagara, nuwagaire warana kaikapo sakina a botuvei, komi ba pipiya ereonowasi kairavisi.
Karaku, David ana meyaga kamonai bai yawasa biyina kurimi i tupuwa, kona wai Bada Keriso
Nikona ami matakira, kata pepeya aba payapaya asi abakamkam kamonai garai si sumai ba edudauwa kona panani.”
Damanina ba mara kesana sapama kaikorotona aneya yabata si rerematara. Ba God si bookabakabari ba si wonawona,
“Kadara God kaidamo sakina kurina. Ba dobu wai pipiya kurisi ebi yagaire wai nuwanuba ina mana.”
Ba aneya si sumarisi si veramaga ku sapama maranai, sheep potapotaisi si kao boneyana si wona, “Ta nanae ku Bethlehem ba niko wose i tupuwa Bada i wonita wai tana kitai.”
Damanina ba yagiyagina wata si nae Mary ba Joseph si pananisi, ba pepeya aba payapaya asi abakamkam yovena kamonai si kinani.
Ba pepeya si kinani murinai wai, awaika aneya niko pipiyaikei kairavina i wonisi wai warana si rakasi pipiya kurisi.
Ba pipiya ereonowasi awaika sheep aba potapotaisi si wonisi wai si wareyei.
Saba Mary nikosi wosesi ereonowasi nuwanuwanai i tatawanisi, ba i nota bitetei.
Ba sheep potapotasi si veramaga awaika si nonori ba si kitai wai, God si bokabakabari ba si bokuwayei. Basuna awaika aneya i wonisi wai, rautainina i tupuwa si kitai.
Taparoro kesana murinai, pepeya sini bonaina maranai, kana waba si yorei Iesu. Niko waba kona muriyai sinana ita manawa wai aneya i berei.
Ba bi gairena suwarina marana i neratui wai, Moses i kaotunetunei wai nanakasike. Joseph ba Mary Iesu si yauni si nae ku Jerusalem, Bada sita bere meyei.
Ba Bada wonana itamo kiruma wai nanakasike. Kata sebasebare yarokosi ereonowasi, Bada kurina sita bosireisi.
Ba Bada wonana i wona wai nanakasike, puyo bunuwa sita kapuni, bunebune ruwamo kona buruko soesoesi asi ruwamo.
Kona maranai, sebare kesana kana waba Simion, Jerusalem yai i mamana. Simion kona piraga gaire pipiyina, ba Kanuma Kaoaobaisiyena i bonuvei wai, Israel ana bai yawasina i potapotai.
Kanuma Kaobaisiyena Simion i beyei, kata Bada Keriso ita kitai ba muriyai ita rabobo.
Iesu tutununa si yauni si riu Bada wonana i wona wai sita wosei maranai, kanuma kaoaobaisiena Simion i bonuvei wai i riu ku yove tapaoro.
Ba Simion yaronai Iesu i pewai, ba God i bokabakabari i wona,
“Bada karaku yona am saibisaibirina ku kao bai yoyobani wai nanakasike, ke boterei kata nuwanubai ina rabobo.
Kairavina am baibai yawasina matakuwai a kitai,
pipiya ereonowasi matasiyai kubo kabitamni wai.
Yasegana pipiya tumana kurisi ina ruayasegana, ba kadara am pipiya Israel kurisi.”
Simion awaika Iesu kairavina i sisiyei wai, tamana ba sinana si wareyei.
Damanina ba Simion i gairenisi ba sinana Mary i wonei i wona, “Niko pipiyaikei kona God i binei kata, Israel pesarisi kurisi ina kasibai goyona ba ini yawasa. Nikona God ana matakira kata pipiya pesarisi sina kao bi goyoni.
Ba asi nota mama bai buneyisi ini debeisi. Ba nuwapoya nanakasike bage seri kom nuwanuwam katekatem ina tupa rebui.”
Namai yebo peroveta wasike kesana i mamana, kana waba Anna, tamana Phanuel kona Asher ana dam kesana. Anna i tabine bodu seven wata,
ba i sobere i mamana yepo kana bodu eighty-four, i morapa saki. Saba kega meyana God ana yove i kasibau taveyei, kao ba pom ibi siya ba i raupari.
Simion, Mary ba Joseph yabata sibi sisiya ba, Anna i botu kurisi ba i kaikaiwa God kurina. Ba iyabosi sibi potapota kata God Jerusalem ita tombaubauni kairavina, ereonowasi kurisi pipiyaikei i sisiyei.
Joseph ba Mary awaika ereonowasi, Bada wonana i wona wai nanakasike si wosei i kakaba ba, si veramaga ku Galilee ba si nae asi ku meyaga ku Nazareth.
Ba pipiyaikei i rakata ba i maragata, nuwasuya i bonuvei ba God ana bai nuwanuwana kurina i mana.
Bodu patepatena, Iesu tutununa si nenae ku Jerusalem, bai Saubona poragina kairavina.
Asi dudura nununai, Iesu kana bodu twelve ba si urabai si nae ku poraga mena.
Poraga i kakaba murina, Iesu tutununa si veraveramaga ku yove.
Joseph ba Mary si nosi kata Iesu koroto kamosiyai yabata sita nenae. Nao kao si yewo pom, ba rabisiyai turaturasi ba asi rakaraka kamosiyai si bokabai.
Ba kega si panani wai, si nuveni si veramaga ku Jerusalem.
Kao tonu murinai, yove tapaoro kamonai si panani, Jew bi beyebeyena biyisi kamosiyai i mamana, ibi taina baenegisi ba ibi kasekasemainisi.
Ba ereonowasi si nonori wai, ana kuira ba ana kaobeyena si wareyei.
Tutununa si kinani wai si sikwanei, ba sinana i wona, “Natuku! Awaika kairavina nikasike ku wosei? Tamam yabata, ere yapoyi kai ba, ere naganagari kai ka nuvenuvenim.”
Kona saba i kaobeyisi, i wona, “Awaika kairavina ko nuvenuveniku? Kota kuiri kata yauku tamaku ana yove kamonai a mamana.”
Saba kosi kega si kuiri kata kona awaika kurisi ibi sisiyei.
Damanina ba yabata si veramaga ku Nazareth, ba mamanina ibo sisiriyisi. Saba sinana nikosi wose ereonowasi nuwasinenai i notanota bi teteisi.
Iesu tupuwai ba nuwasuyai i rakata, God ba pipiya i nuwa gairenisi.
Tibrius Caesar Rome kupurina kamonai ibi kaiwabo bodu kana bi fifteen kamonai, Pontius Pilate wai Judeyai ibi bada. Ba Herod kona Galilee yai ibi bada, ba tuwateina Phillip wai Ituria ba Traconitis kamosi yai ibi bada. Ba Lysanias wai kona Abilene yai ibi bada.
Kona maranai, Annas ba Caiaphas wai kosi priest kaikaposi. Ba God wonana i botu Zechariah natuna sebare John, kupura mom kamonai i mamana wai kurina.
Ba kona Jordan kupurina ereonowana kamonai i yewo, ba pipiya kurisi i raumamara i wonawona, “Ami piraga, goyosiyai koi nuwabirabira, ba kona babataito, kata God ami piraga goyosi ina notataveyisi.”
Peroveta Isaiah ana buka kamonai i kiruma wai nanakasike i wona, “Pipiya kesana kupura mom kamonai e paraparara e wonawona, Bada kairavina keta ko bobunagi ba ana keta kobo bitotori.
Sanaga ereonowana ko tabuna, koya kaikaposi ba soesoesi kobo bipopona, keta kiyokiyosi kobo bi totora, ba keta bi gesokesokisi ko mumuisi.
Kata pipiya ereonowasi God ana baibai yawasina sina kitai.”
Pipiya korotosi si botubotu kurina babataito kairavina wai i wona, “Komi mota natunatua ribasi! Kotoi i wonimi kata God ana bi buibuiya e botubotu wai nagarina kona vera?
Awaika kesana ko wosei ini beyena kata komi ami piragagoyosi koi sinikikiyana, ba kega kona nosi kona wona, yakai Abraham natunatuna. A woniwonim, God rubarubana Abraham natunatuna, nikosi akimai ina woseisi.
Kirama i bobunagi kata keyama ereonowasi kega te uwauwa wai, warowarovisi yai ina tara tavetaveyana, ba ini garu gegeyana ku keyama karakarasina.”
Ba pipiya pesarisi si toirubai si wona, “Kata yakai mekabage kana wose?”
John i kaobeyisi i wona, “Kotoi wata karinai gara ruwamo te mamana wai, kesana kotoi karinai gara kega emamana wai ina berei. Ba kotoi wata karinai kam e mamana wai, wosena kesanina ina wosei.”
Takisi aba yauyauna biyisi si botu sita babataito wai si toirubai si wona, “Bada yakai mekabage kana wose?”
I wonisi i wona, “Ruba si terei wai, kega kona yauna koni subonei.”
Ba abiyabiyisi mutusi si toirubai si wona, “Ba yakai mekabage kana wose?” I kaobeya i wona, “Pipiya asi money kega ere mainimi kona sekwaisi, ba kega pipiya koni kunumaka kwarumisi, ba ami maisa mekabage koyuyauni wai, koi nuwagaire.”
Pipiya sima baenega, ba nuwasinesiyai si nosinosi bage John wai kona Keriso.
Saba John ereonowasi kurisi i wona, “Yauku okowai a babataitoimi, saba pipiya kesana e botubotu kona ana maragata i rakata saki kega yauku rautainiku. Yauku kega gaireku, ba kana kae sumasuma ata tombaunisi. Kona keyama karakarasinai ba kanuma kaoaobaisiena ina babataitoimi.
Wheat kana kasi bubu yaronai, kata wheat tupana ina kasi bubui, ba wheat ina bobunagi ana bobitaura yovena ku kamona ini wani, ba muguna keyama karata bonabonanai ina kapuni.”
John keta pesarisi ba bubausi yai wara gairena pipiya kurisi i raumamarei ba ikao bi nuwarupairisi.
Saba, John kaiwabo Herod ikao rumatanei, basuna tuwateina kaowana kana waba Herodias i utusekwai, ba yebo, wose goyogoyosi pesarisi kairavisi.
Ba yebo Herod wose goyona i tetetawani, kata John ku patuma yovena i tere riuvei.
Ba pipiya ereonowasi si babataito maranai, Iesu yebo i babataito. Ba i raupari maranai, sapama i tamotatara.
Ba kanuma kaoaobaisiena tupuwa i kotei, ba bunebune rautainina i gakira ku tepana. Ba gamo sapamai i wona, “Kom natuku au nuwayauyauna, kom yai ba abi nuwagaire saki.”
Iesu kana bodu matapa iti thirty, ba ana saibira i dagui. Iesu sebare wai pipiya sinosi kona wai Joseph natuna, ba Joseph si nosi kata tamana wai Heli.
Ba Heli tamana wai Mathat, ba Mathat tamana wai Levi, ba Levi wai tamana Melki, ba Melki tamana wai Jannai, ba Jannai wai tamana Joseph.
Joseph wai tamana Mattathias, ba Mattathias wai tamana Amos, ba Amos wai tamana Nahum, ba Nahum wai tamana Esli, ba Esli wai tamana Naggai.
Naggai tamana wai Maath, ba Maath tamana wai Mattathias ba Mattathias tamana wai Semein, ba Semein tamana wai Josech, ba Josech tamana wai Joda.
Joda tamana wai Joanan, ba Joanan tamana wai Rhesa, ba Rhesa tamana wai Zerubbabel, ba Zerubbabel tamana wai Shealtiel ba Shealtiel tamana wai Neri.
Neri tamana wai Melki, ba Melki tamana wai Addi, ba Addi tamana wai Cosam, ba Cosam tamana wai Elmadam, ba Elmadam tamana wai Er.
Er wai tamana Joshua, ba Joshua wai tamana Eliezer, ba Eliezer wai tamana Jorim, ba Jorim wai tamana Matthat, ba Matthat wai tamana Levi.
Levi wai tamana Simeon, ba Simeon wai tamana Judah, ba Judah wai tamana Joseph, ba Joseph wai tamana Jonam, ba Jonam wai tamana Eliakim.
Eliakim wai tamana Melea, ba Melea wai tamana Menna, ba Menna wai tamana Mattatha, ba Mattatha wai tamana Nathan, ba Nathan wai tamana David.
David wai tamana Jessie, ba Jesse wai tamana Obed, ba Obed wai tamana Boaz, ba Boaz wai tamana Salmon, ba Salmon wai tamana Nashon.
Nashon wai tamana Amminadab, ba Amminadab wai tamana Ram, ba Ram wai tamana Hezron, ba Hezron wai tamana Perez, ba Perez wai tamana Judah.
Judah wai tamana Jacob, ba Jacob wai tamana Isaac, ba Isaac wai tamana Abraham, ba Abraham wai tamana Terah, ba Terah wai tamana Nahor.
Nahor wai tamana Serug ba Serug wai tamana Reu, ba Reu wai tamana Peleg, ba Peleg wai tamana Eber, ba Eber wai tamana Selah.
Selah wai tamana Cainan, ba Cainan wai tamana Arphaxad, ba Arphaxad wai tamana Shem, ba Shem wai tamana Noah, ba Noah wai tamana Lamech.
Lamech wai tamana Methuselah, ba Methuselah wai tamana Enoch, ba Enoch wai tamana Jared ba Jared wai tamana Mahalalel, ba Mahalalel wai tamana Kenan.]
Kenan wai tamana Enosh, ba Enosh wai tamana Seth, ba Seth wai tamana Adam, ba Adam wai tamana God.
Iesu Kanuma Kaoaobaisiyena i bonuvei ba Jordan yai i veramaga. Ba i naovei wai, i riu ku kupura mom,
ba namai kao forty Satan i sakariyei. Kona maranai kega kesana awaika i kam rubai, ba ana bi siya damonai wai soya i rabobo.
Ba Satan i wonei i wona, “Kom God natuna wai, nikosi akima ke wonisi sini kam.”
Saba Iesu i kaobeyei i wona, God wonana i kirumi i wona, “Pipiya asi yawasa wai kega kamwai wata.”
Damanina Satan Iesu i urabai i gae koya ku tepana, ba dobu tupana i bibeyei.
Ba i wona, “Baibadana ba ana kadara ereonowana i beriku wai kotoi wata ana wainei wai ana berei.
Ba kom kuna bopepetiku wai, nikosi sini karimi yai.”
Saba Iesu i kaobeyei i wona, “God wonana i kirumi i wona, God i kesina wata ke bopepetei, ba ke bosaibirei.”
Damanina ba Satan i urabai i nae ku Jerusalem, ba yove taparoro tepanai dama i msiri ba Satan i wona, “Kom God natuna wai, nimai ki sou,
kairavina, God wonana i kirumi i wona, God ana aneya kom kairavim ina kao tuneyisi kata sini taraparanim.
Ba kosi yarosiyai sina bokabarim, wai kaem kega ku akima kuna ravi.”
Saba Iesu i kaobeyei i wona, “God wonana i wona, Bada am God kega ke raurubai.”
Nikosi bai sakari ereonowasi i kakabi wai Satan Iesu i sumarei mara soena, ba ta marai yebo ina veramaga.
Iesu Kanuma Kaoaobaisiyena ana maragatai i veramaga ku Galilee, ba warana i tuwapesari kupura ereonowana i bonuvei.
Duwu yovesi kamosiyai i beyebeyena ba pipiya ereonowasi si kao bi gegaeni.
Ba i nae ku Nazareth, i rakata wai ku meyagina. Ba i riu ku duwu yovena mamanina sabbath maranai i wosewosei wai rautanina. Ba i bomsiri ita baiyawa.
Ba peroveta Isaiah ana buka si berei i botatari, ba gawara i panani memena i kiruma i wona,
“Bada kanumina kauriku emamana, kairavina i bineiku, kata moyamoyakisi kurisi wara gairena ata botuvei. I poraiku kata patupatumisi kurisi tombaubaunisi ani yoneyonei, ba matapotapotasi sini kinana, ba bobogoyosi ana tombaunisi.
Ba ani yonayona kata mara i botu, Bada ana pipiya ini yawasisi.”
Damanina Iesu buka i gudui ba aba saibisaibirina i bere meyei ba i makira. Ba pipiya ereonowasi duwu yovena kamonai si kita damanei,
Ba kurisi i wona, “Niko God wonana ko nonori wai karaku e tuputupuwa.”
Pipiya ereonowasi si kao bigegaeni, ba wona kai masavisi i sisiyana wai si wareyei ba si wona, “Niko Joseph natuna kona?”
Saba Iesu kurisi i wona,” A kuiri niko bi maibai kona woniku kona wona, “Doctor, ki yawasa meyim! Ba yebo kona wona, awaika Capernum kamonai ku wosei wai am meyaga kamonai ke wosei kana kinani.
Ba Iesu i wona abi suwonimi, “Peroveta ana meyaga dama biyisi sina kao sirei.
Abi suwonim kata Elijah ana marai kega i kusana bodu tonu ba nawaravi six, ba gomara kaikapona dobu ereonowana i yauni. Kona maranai, Israel kamonai sobesobere pesarisi si mamana,
saba God Elijah i porai kega kesana meo sobere kurina, ba sobere kesana, Zerephathyai, Sidon kupurina kamonai i mamana wai kona wata kurina.
Ba peroveta Elisha ana marai, Israel kamonai pipiya pesarisi lepa gubagina si yauni, ba kega kesana i yawasi, saba Naaman Syira biyina wata i yawasi.
Pipiya ereonowasi duwu yovena kamonai nikona si nonori wai, si yagisi saki.
Si bomsiri ba Iesu si taina se’eseri si kasibau ku meyaga kupuna, ba si yauni si gae asi meyaga si bowai wai koyana ku tepana, asi waina ku sanaga siti garukirei.
Saba, koroto basusiyai wata i sonaga ba i nae.
I nae ku Capernaum, meyaga kesana Galilee kamonai, ba Sabbath maranai pipiya ibi beyebeyisi.
Ba ereonowasi ana bi beyebeyena si wareyei, kairavina ana sisiya wai ere maragasina.
Ba namai duwu yovena kamonai sebare kesana kanuma goyona i riuni wai i mamana. Ba gamona kaikaponai i rasa i wona,
“Ai! Iesu Nazareth biyim awaika kurikai kuna wosei, ku botu kuna kasi bai goyonikai kona? A kuirim kom kotoi. kom God ana Kawari Yonayona Kaoaobaisiyena!”
Iesu gamona padapadanai i wona, “Kawam e pota ba nao sebare ke kasibau taveyei!” Damanina pipiya ereonowasi naosiyai kanuma goyona sebarena i garukirei ku tano, ba i kasibautaveyei, ba kega kesana awaika goyona kurina i wosei.
Ba pipiya ereonowasi si wareyei ba si kaoboneyana si wona, “Agi! Saba niko awaika? Niko sebare ana sisiya abi maragasisi naki wai, kanuma goyogoyosi e kao tunetuneisi wai tebo sisiriyei.”
Ba Iesu warana kupura tupana i bonuvei.
Iesu duwu yovena i sumarei ba i nae Simon ana ku yove. Simon rawana wasikena i gubaga sinina i boborabora saki, wai Iesu si babai kata iti baisi.
Damanina Iesu i nae wasikena ana aba dudauwa gwabinai i msiri ba sini borabora i kao tunetunei ita kasibautaveyei. Ba sini borabora mara kesana wasikena i kasibautaveyei, ba i bomsiri ba kairavisi i bosaibira.
Ba rabisi pompomai pipiya turaturasi kasi gubaga bubausiyai ereonowasi, si yaunisi si botu Iesu kurina, ba i borubaisi wai si yawasa.
Yebo pipiya pesarisi kamosiyai kanuma goyogoyosi ere paraparasi si kasibau ba si wona, “Kom wai God natuna!” Saba i kaotunetuneisi kega siti sisiya, kairavina si kuiri kata kona wai Keriso.
Mara tom didibarinai Iesu i kasibau i nae ku kupura mamawapana, ba pipiya wai si nuvenuveni. Ba maranai si panani wai si babai kata kega iti sumarisi.
Saba i wona, “God ana basileya warana gairena meyaga mutusi yebo kurisi ana rumamarei, basuna kona kairavina i poriku.”
Damanina Judia biyisi asi duwu yovesi kamosiyai i rumamara neubuwa.
Mara kesana, Iesu Gennesaret torenai i msimsiri, ba pipiya korotosi si una raturatui, ba God wonana sibi tainabaenegei.
Ba i kinana kata waka asi ruwamo banobanotisi toreyai si taina biyotisi, ba asi sewari si boosuwana.
Iesu Simon ana ku waka i geru ba i babai i yori yoginaikei i kasibau, ba waka tepanai i makira, ba pipiya toreyai ibi beyebeyisi.
Maranai i sisiya i kakaba wai, Simon i wonei i wona, “Waka nakata ke yauni ke gae ku ragu ba kam birauwa yabata sewari koi garu kikirana kona banota.”
Saba Simon i kaobeyei i wona, “Bada, yakai ka banota maratom ba kega kesana awaika ka yauni, Saba kom ku wona kairavina sewari ana terekirana.” Damanina sewari
si tere kikirana wai iyana si kona sasara, ba sewari yoginaikei sita tamorebu.
Damanina turaturasi waka kesanai si mamana wai si rutapieisi sita botu siti baisisi. Ba si botu waka ruwamo si bonuvisi wai si dagui si raukwauruba.
Maranai Simon Peter nikona i kinani wai i maere sogasoga Iesu naonai ba i wona, “Bada ki sumariku yauku piraga goyo pipiyiku.”
Simon Peter turaturana ereonowasi yabata, iyana pesara si konai wai si wareyei.
Ba yebo Zebedee natunatuna James ba John yabata. Iesu Simon kurina i wona, “Kega ke nagara, karaku ba mara murinai, kom pipiya kuna banotisi.”
Damania waka toreyai si taina gegeyana, ba sawara ereonowasi si sumamarana, ba Iesu si saununuri.
Iesu meyaga kesanai i mamana maranai, sebare kesana lepa gubagina sinina i bonuvei wai i botu kurina. Ba Iesu i kinani wai naonai i peku ku tano ba i babai i wona, “Bada kuna wainei wai kuni yawasiku.”
Iesu yarona i bororona sebarena i borubai ba i wona, “Yauku awaiwainei, ke yawasa!” Ba mara kesana Lepa sebarena i kasibautaveyei.
Damanina Iesu sebarena i kaotunei i wona, “Kega kesana kotoi kuna wonei, saba totorina ke nae Priest kurina, ba sinim ki beyei ina kinani. Ba Moses i kaotunei wai nanakasike, ke puyobunuwa ba, pipiya ereonowasi kurisi kuni debeim kata kom ku yawasa.”
Saba Iesu warana i rakata kupura ereonowana i yauni, ba pipiya korotosi si botu siti taina baenegei, ba kasi gubaga iti yawasana.
Saba Iesu mamanina i nesaira ku kupura mamawapasi, ba namai i raupari.
Mara kesana, Iesu ibi beyebeyena maranai, Pharisee mutusi ba giugiu biyisi meyaga ereonowasi yai si botu, Galileeyai, Judiya ba Jerusalem yai si botu ba naikakaraku si makira si mamana. Ba Bada ana maragata yebo nai Iesu gwabinai imamana kata, pipiya gubagubagisi iti yawasisi.
Ba pipiya mutusi sebare kesana sinina raobona kemakemai si kabari si botuwei, ba asi waina sita yauni sita riu, ku yove kamona Iesu naonai siti dauvei.
Saba kega rubana sita yauni sita riu, kairavina koroto i rakata, ba keta kega. Kona kairavina ku wadakupuna si kabari si gae, ba wadakupuna si rebui, ba kemakemai si sonagi i gakira koroto ku basusi, ba Iesu naonai si dauvei.
Maranai, Iesu asi bi geruwana i kitai wai, sebarena kurina i wona, “Kwaina, am piraga goyo a notataveyisi.”
Saba giugiu biyisi ba Pharisee biyisi i kesisi nuwanuwasi yai si nuwasuya si wona, “Niko meo sebare wai e kao bigigima? God i kesina wata piraga goyo ina nota taveyisi ba kega kesana kotoi.”
Iesu asi nota i kuiri wai kurisi i wona, “Awaika kairavina nikasike ko nuwanuwasuya?
Meo sisiya rumatarina, am piraga goyo a nota taveyisi, kona ana wona, ke bomsiri ba ke yewo?
Saba kona kuiri Sebare Natuna bai maragata i yauni kata dobuwai piraga goyo ina nota taveyana ba i wona, nao sebare sini raoboraobona kurina, “Kemsiri, am yagoro ke yauni ke nae ku yove.”
Ba mara kesana i bomsiri pipiya ereonowasi matasi yai, ana aba dudauwa i yauni, ba God i bokabakabari i nae ana ku yove.
Pipiya ereonowasi si wareyei, ba si nuwasuya kabakaba, ba God sibo kabakabari si wona, “Karaku wose kaimasivisi kega meyana ka kinakinana wai ka kinana.”
Kona murinai Iesu i kasibau, ba tax aba yuyauna sebarena, ana bagibagi yovenai i makira i mamana wai i kitai. Iesu i wona ki sununuriku
Ba Levi i bomsiri sawara ereonowana isu mamarana, ba isu nunuri.
Damanina ba Levi Iesu kairavina ana yoveyai kam kaikapona i wosei, ba tax aba yuyauna biyisi pesarisi ba pipiya mutusi yabata i yorisi si botu ba si kamkam.
Saba, Pharisee ba giugiu biyisi, kosi asi duwu kesanina. Si botu Iesu ana Nonorayauna kurisi mena si gwini, si wona, “Awaika kairavina komi piraga goyo pipiyisi ba tax aba yuyauna biyisi yabata ko kamkam?”
Iesu i kaobeyisi i wona, “Pipiya yawayawasisi kega asi waina Doctor saba gubagubagisi wata.
Yauku kega pipiya gairesi kairavisi a botu, saba piragagoyo pipiyisi ata yorisi kata siti nuwabirabira.”
Pharisee si gwini si wona, “John ana Nonorayauna tebi siya ba te raupari, ba yakai yebo, ama Nonorayauna yabata. Saba kom am Nonorayauna wai te kamkam ba te tomatoma bonabona.”
Iesu i kaobeya i wona, “Komi ami waina tabine wau sebarena kana bonunu yabata te mamana wai kona wosisi sini siya kona?
Saba mara ebotubotu kata tabine wau sebarena kamosi yai sina yauna taveyei, kona maranai kosi sini siya.”
Iesu niko wona bi maibai kurisi isisiya i wona, “Kega kesana kotoi gara wauna ina sikai ba gara katamanina tepanai ina popo ratui, ina wosei wai karaku wata gara wauna ina tamosika. Ba gara wauna gara katamanina yabata kana kinana ina rusisirei.
Ba kega kesana kotoi wine wauna, wine katamanina kana ku dubi ina sewai, ina wosei wai, dubi ini kwata, ba wine ina soro ba dubi ina goyo.
Wine wauna wai wine kana dubi wauna ku kamona mena sina sewai.
Ba kega kesana kotoi wine wauna tomanina ana waina kairavina i wona kata wine katamanina tomanina, i gaire saki”.
Sabbath kesana, Iesu wheat baosi kamosi yai wata i yewo i nenae, ba ana Nonorayauna wheat uwasi si pokepoke, ba yaro kamosiyai si gosogoso ba si kamkam.
Ba Pharisee mutusi si wona, “Awaika kairavina ata giu i wona kata Sabbath maranai niko wose kega kota wosei saba ko wosewosei?”
Iesu i kaobeyisi i wona, “Komi David ana pipiya yabata soya si rabobo maranai, awaika si wosei wai ko baiyavi kona kega?
I rui God ana ku yove kamona ba God si puyoi wai kamna i yauni i kani ba mutuna ana pipiya i berisi si kani, saba ata giu i wona kata kega kesana kotoi wata niko kam ita kani saba priest wata sita kani.”
Ba damanina Iesu kurisi i wona, “Sebare Natuna wai Sabbath badana.”
Yebo Sabbath kesana, Iesu i riu ku duvu yovena ba i giugiu. Ba sebare kesana yaro kasauna raobona yebo namai i mamana.
Pharisee ba giugiu biyisi Iesu sibo kibukibui kata pipiya kesana Sabbath maranai iti biyawasi wai siti kunumakei.
Saba Iesu awaika si nosinosi wai i kuiri, ba sebare yarona raobona kurina i wona, “Ke gae pipiya ereonowasi naosi yai kuni imsiri.” Damanina i bomsiri ba i gae pipiya naosi yai i imsiri.
Iesu i wona, “Ata toirubaimi kata, ata giu awaika ebi damaninei Sabbath marana gairena tana wosei kona, goyona tana wosei? Pipiya ana yawasa tana kasi bai goyoni kona, tani yawasi?”
Ereonowasi i kita nanagisi ba sebarena i wonei, “Yarom ke kotoi.” Ba yarona i kotoi maranai wai, yagiyagina wata i yawasa.
Saba kosi si yagisi saki, ba kosi wata si sisiya, kata awaika sita wosei Iesu kurina.
Kona maranai Iesu i gae koya baranai ita rupari, ba kona pomnai God kurina i rupari maratom.
Ba mara i tom wai, ana Nonorayauna i yorisi si nae kurina, ba asi twelve i bineisi ba i yoreisi Apostle.
Simon kana waba i yorei Peter ba tuwa teina Andrew, James ba John, Phillip ba Bartholomew,
Matthew, ba Thomas, Alpheus natuna James, ba Simon kona si yorei Zealot.
James natuna Judas ba Judas Iscariot, muriyai kona ini wawanei.
Ba yabata si gakira, ana Nonorayauna ba koroto kaikapona si mamana wai nakai. Ba yebo pipiya korotosi Judia kupurina ereonowanai, ba Jerusalem yai ba yebo tore biyisi Tyre ba Sidon,
Si botu sita nonori, ba kasi gubaga iti yawasa. Ba yabosi kanuma goyogoyosi sibi magoyoisi wai i yawasisi.
Ba pipiya ereonowasi asi waina kata, sita borubai, basuna maragata karinai i botubotu ba piiya ereonowasi si yawayawasa.
Ba ana Nonorayauna i kinakinanisi wai i wona, “Bibi gairenimi komi iyabomi moyamoyakimi basuna God ana basileiya wai komi karimi yai.”
Yebo i wona, “Bada ini gairenimi komi soya karaku ko raoboraobo wai, kona kam siyabagi.” Ba i wona, “Bada ini gairenimi komi karaku ko tutou wai, kona maniba.
Bibi gairenimi komi maranai pipiya kurimi sini yagisi, maranai si nane kupukupusimi ba sina yegaimi, ba Sebare Natuna kairavina kami waba sina kao bigoyoni, ba sini sinikikiyimi.
Kona maranai ki nuwagaire ba ke riku basuna am maisa wai sapamai i rakata saki e mamana. Kairavina tamatamasi wai yebo nanakasike peroperoveta si wosisi.
Saba komi iyabomi karaku ko mariya wai, kurimi ina goyo saki kairavina matapa koi nuwagaire.
Ba iyabomi karaku ko kam siyabagi wai, komi kurimi ina goyo saki kairavina komi soya kona rabobo. Ba Komi iyabomi karaku ko manimaniba wai, kurimi ina goyo saki kairavina koni yapoya ba kona tou.
Maranai komi pipiya ereonowasi sina kao bai gegaenimi wai, komi kurimi ina goyo saki, kairavina tamatamasi nanakasike peroveta kwarukwarumisi si woseisi.
Saba komi iyabomi ko nonoriku wai a wonewonimi, kami abiya koi nuwa yauyaunisi, iyabosi kurim tebi yagisi wai gairena kurisi ko wosei.
Ba kosi iyabosi kawasiyai te kao nawaimi wai koi gairenisi ba iyabosi wose goyona kurim sina wosei wai kairavisi ko rupari.
Kotoi wata nebanebam ina ravi wai ki kam tabirim yebo newana ina ravi. Ba kotoi wata kam tara sowo ina yauni wai ke boterei yebo kam kwama ina yauni.
Pipiya ereonowasi abi sawara kairavina sini baba wai ke berisi, ba maranai kotoi wata am bi sawara ina yauni wai kega ki babai kata ini neveramagei.
Awaika am waina pipiya kurim sina wosei wai, kesanina yebo kurisi ke wosei.
Pipiya tebi nuwayuyaunim wai kosi wata kuni nuwayuyaunisi wai, awaika kairavina bi gairena kuna yauni? Piraga goyo pipiyisi yebo, wosena kesanina te wosewosei.
Ba pipiya wose gairena kurim te wosewosei wai kosi wata kurisi wose gairena kuna wosei wai, awaika kairavina bi gairena kuna yauni? Piraga goyo pipiyisi yebo, kona wosena te wose wosei.
Ba pipiya iyabosi am berena sini sarobi wai kosi wata kurisi kuna berena wai, awaika kairavina bi gairena kuna yauni? Kairavina piragagoyo biyisi yebo, piragagoyo pipiyisi kurisi te bereberena, kata asi waina awaika si berena wai tupana sina yauna meyei.
Saba kami abiya koi nuwayauyaunisi, ba kurisi gairena ko wosei. Ko berena kurisi wai kega karisiyai bisarobina kona nosi. Ba ami maisa wai ina rakata saki kona yauni ba God kaidamona sakina ini natunatunimi. Basuna pipiya goyogoyosi ba pipiya kega tebi kaikaiwa wai, kurisi ebi yagaire.
Ba Tamami mekabage ebi nuwanuwanimi wai, komi yebo nanakasike koi nuwanuwana.
Pipiya kega koni buibuiyisi, ba God yebo kega ini buibuiyimi. Pipiya kega kona kao bi goyonisi, ba God yebo kega ina kao bai goyonimi. Pipiya asi goyona ko nota taveyisi ba God yebo ami goyona ina nota taveyisi.
Ke berena ba God ina bere sakiyim, rukosokosovina ba boraturatuna ba ina kam sewasewai ku tokarami ini utusewai. Abi rubai kuna berena wai rubana kesaninai ina berim”.
Ba Iesu niko bai maibai kurisi i sisiya i wona, “sebare mata potapotana kega rubana sebare mata potapotana kesana ini naovei, ini naovei wai, asi ruwamo ku dogu sina peku.
Kega kesana meo kiruma ipiya ana bi beyebeyena biyina ina getawani, saba maranai ana kiruma ini kakabi wai asi ruwamo wai bi poponisi.
Awaika kairavina momokara kwainam matana kamonai ke kinakinani, ba kom keyama dobona matam kamonai e mamana wai kega ke kina kinani?
Mekabage kwainam kurina kuna wona, Kwaina ke botu matam kamonai momokara ana botaveyei, ba kom i kesim mata kamomi yai wai keyama dobona kega ke kitakitai. Kom kwarukwarumim kainaona matam kamonai keyama dobona ke kaibotaveyei, kata kuni kinana kabitam wai, kwainam mata kamonai momokara kuna botaveyei.”
Keyama gairena kega rubana uwana goyona ina uwei, ba keyama goyona kega rubana uwana gairena ina uwei.
Keyama ereonowasi uwasiyai ba ta kuikuirisi. Pipiya koveya kega keyama biru goragoranai te pokepokei, ba grape kega sinamona ere rurirurina tepanai te pokepokei.
Pipiya gairena sawara gairesi nuwanuwanai i gaeni wai, ebi irakaibuwana. Ba pipiya goyona yebo, sawara goyosi nuwanuwanai i gaeni wai, ebi irakaibuwana. Basuna awaika nuwanuwanai i bonuwa wai, kawanai e kasikasibau.
Awaika kairavina ko yoreyoriku ko wonawona, Bada, Bada ba saba awaika a wonimi wai kega ko wosewosei?
Kotoi wata e botubotu kuriku ba wonaku e nonori, ba e wosewosei wai kona pipiyina ani beyimi kona kuiri, kata kona kana kinana mekabage
Kona wai bage, pipiya ana yove bowaina kairavina, dogu i karoi i gakira saki, ba ana tukeke akima tepanai i totori wai rutainina. Ba kabaita i kasibau wai okowa maragasina yove i ravi, saba yove kega i nuke, basuna ana yove i bowa kabitamni.
Saba kotoi wata wonaku e nonori, ba kega e wosewosei wai, kona pipiya ana yove tano tepanai i bowa momei rautinina, kega ere buna. Ba maranai kabaita i kasibau yove i ravi wai, yagiyagina wata ina peku. Ba ana pekuna wai ina goyo saki.”
Iesu nikosi sawara ereonowasi, pipiya kurisi i sisiyana i kakaba wai, i nae ku Capernaum.
Ba namai Capernaum kamonai, Rome biyisi asi abiya badana kesana i mamana. Ba ana saibisaibirina kaimatanina kesana, i gubaga saki yoginaikei ba ita rabobo.
Abiya badana sisiya i nonori kata Iesu i botu, wai Jews asi pipiya kaikaposi i poraisi, kata Iesu siti babai ita botu ba, ana saibisaibirina iti yawasi.
Maranai si botu Iesu kurina wai, si baba sakiyei si wona, “Niko sebare kuti baisi, kona wai sebare gairena.
Ata pipiya i nuwayauyaunisi ba kona ata duwu yovena i bowai.”
Damanina ba Iesu i tauya yabata si nae, matapa ku yove si veravera kasibau, ba bi abiya badana turaturana i poraisi niko sisiya sita wonei. Si wona, “Bada, kega kuriku botu kairavina kuni nuwapoyei, yauku kega pipiya gaireku ba au ku yove kuna riu.”
I kesiku a nota meyiku kata yauku kega damaniku ba ata botu kurim, saba namai wona wata ke wonei ba au saibisaibirina ina yawasa.
Yauku babada kaikaposi gaburisiyai abo bagibagi, ba gaburikuwai yebo bibi abiyisi te mamana. Nikona ana wonei ke nae, ba ina nae, ba nokona ana wonei ke botu, ba ina botu. Ba au saibisaibirina ana wonei nikona ke wosei ba ina wosei.
Iesu niko sisiya i nonori wai, abiya badana i wareyei. Ba i taibira koroto si kibikibi wai kurisi bai wona, “Awonewonim, ke memena Israel kamonai bi geruwana kaikapona nikasike a panani.”
Damanina abiya badana turaturana si veramaga ku yove wai, saibisaibirina yawayawasina si kitai.
Kona murinai, Iesu i nae ku meyaga kaikapona kesana, kana waba Nain, ana Nonorayauna ba koroto kaikapona yabata si nae.
Iesu i nae meyaga kaikapona ku matam ketana i veravera kasibau ba, pipiya mutusi sebare raoboraobona si kabari si kasikasibau. Kona wai wasike sobesoberena kesana natuna sebare kesanaikei. Ba meyaga kamonai, koroto kaikapona wasikena yabata si kasikasibau.
Maranai Bada wasikena i kinani wai i nuwapoyei ba i wona, “Kega ke tou.”
Damanina ba i yewo i nae kemakema i borubai ba pipiya iyaboi si kabari si nenae wai, si imsiri ba Iesu i wona, “Sebareikei a wonewonim, ke bomsiri.”
Damanina sebare raboraobona i bomsiri i makira, ba bisisiya i dagui, ba Iesu i yauni sinana i bere meyei.
Pipiya ereonowasi si nagara saki, ba God sibo kabakabari ba si wona, “Peroveta kaikapo sakina kamotiyai i rerematara. God i botu ana pipiya ini baisisi.”
Ba Iesu awaika i wosei wai, warana i rakata Judia tupana i bonuvei, ba yebo kupura gwabisiai yabata.
John ana Nonorayauna si nae nikosi wose ereonowana John kurina si sisiyei wai, ana Nonorayauna ruwamo i yorisi.
Ba i poraisi Bada kurina siti toiruba. Sita wona, “Pipiya kapotapotai ita botu wai damanina kom, kona, pipiya kesana kana potai?”
Maranai, si botu Iesu kurina wai si wona, “John babataito biyina i poraikai kata toirubaim. Kata, pipiya ka potapotai ita botu wai, damanina kom kona, pipiya kesana kana potai?”
Kona maranai, Iesu pipiya pesarisi kasi gubaga i yawasisi ba yebo gubaga bubausiyai ba kanuma goyogoyosi i kasibaunisi. Ba mata potapotasi pesarisi i wosisi si kinana.
Kona kairavina John ana Kawariyonayona i kaobeyisi i wona, “Ko veramaga ba awaika ko kitai ba ko nonori wai John ko wonei. Mata potapotasi tebi kinana, digadigasi te yewoyewo, iyabosi lepa si yauni wai si yawasa, ba taina potapotasi te nonora, raoboraobosi si bomsiri mena, ba moyamoyakisi wara gairena te noonori.
Koitoi wata ini geruviku ba ana nota kega ina kairagaraga wai God ini gaireni.”
John ana kawari yonoyona si kasibau taveyana murinai, Iesu i dagui koroto kurisi John ibi sisiyei. I wona, ko kasibau ku kupura momna wai, awaika kota kitai? Gwanewa sibe i tapitapi kota kitai kona?
Ko kasibau awaika kota kitai? Sebare gara gaigairesiya i kaubunaga wai kota kitai kona? Kega, yabosi gara monimonikisi te kotekote ba tema kamkam mom wai, kosi taupauma asi yove kamosiyai te mamana.
Saba ko kasibau awaika kota kitai, Peroveta kota kitai kona? Eee, bisuwona, saba a wonewonim kona wai kega Peroveta mom, ba saba Peroveta kaikapona kesana.
Niko pipiya kairavina kiruma katamanisiyai si kiruma si wona, God i wona, “Au kawari yonayona ani porai ini nao ba kairavim keta ina bobunagi.”
A wonewonim John wai pipiya kaikapo sakina, kega kesana kotoi niko dobuwai i getawani. Saba kotoi wata God ana basileiya kamonai ina terekireina meyei wai, kona pipiyina wai i rakata saki John i getawani.
Pipiya ereonowasi ba yebo tax aba yuyauna damsi yabata maranai Iesu wonana si nonori wai si damaninei kata God ana keta wai keta damana. Kairavina matapa si bosisira ba John i babataitoisi.
Saba Pharisee ba giugiu biyisi ikesisi God ana keta si sinikikiyei kairavina kosi si totoyana wai John kega i babataitoisi.
Yebo Iesu i wona, “Niko kimta pipiyisi mekabage ana tere gubaisi? Kosi kasi kinana mekabage?
Kosi wai, pipiyaguna aba gimogimona gawarinai te makimakira, ba te paraparara tebi kaoboneyana wai, rutainisi. Duvu kesana sina para duvu kurisi sina wona, yakai kairavimi kai durere ba kega ko riku, ba rabobo taborina ka taborei, saba kega ko tou.
John Babataito biyina i botu i siya, ba kega wine i tomatomani, ba komi ko wona kata, kona kanuma goyona kamonai e mamana.”
Ba Sebare Natuna i botu e kamkam ba e tomatoma, ba komi ko wona, Niko sebare ko kinani, toma neganegana, ba kam woraworana. Piraga goyo pipiyisi, ba tax aba yauyauna damsi kwainasi.
Saba iyabosi God ana nuwasuya si yauni te kibikibi wai, asi yawasai sini mamatarei, kata bisuwona kona wai nuwasuya damana.
Pharisee kesana Iesu i yorei kata, rabisi kamna ana yoveyai sita kam yabata. Damanina Iesu i nae Pharisee ana ku yove ba nebanebanai i kasi makirei ba si kamkam.
Kona meyaginai wasike kesana ana yawasa kamonai piraga goyowai i mamana. Ba maranai i nonori kata Iesu Pharisee ana yove kamonai i kamkam wai, bane dubina i yauni i botu,
Iesu murinai i msiri i tutou, ba mata okovinai kaekaena i sorupisi. Ba uyavinai kaekaena i kasipupunisi, ba ibo yoyaona, ba bane ku kaekaena mena i utusewai.
Ba nao Pharisee niko wose i kitai wai, nuwasinenai i wona, “Niko sebare bisuwona kona Peroveta wai, ita kuiri kata kotai i borubai, ba kona abi wasike? Kona wai piraga goyo wasikena.”
Iesu i kaobeyei i wona, “Simon, sawara kesa ana wonim.” Simon i wona, “Eee damanina, bai beyebeyena biyim ke woniku.”
Iesu i wona, “Sebasebaresi asi ruwamo money aba bereberena sebarena karinai kasi taraboga si mamana, kesana kana taraboga five hundred kina ba kesana wai fifty kina.
Ba asi ruwamo karisiyai money kega ba kasi taraboga sita saroba, kona kairavina wai damanina sebasebaresi asi ruwamo kasi taraboga i kasipupuna, ba i nota taveyisi. Meo sebare ke nosinosi ini nuwa yauyauna sakiyei?”
Simon i kaobeyei i wona, “Anosinosi kata kotoi kana taraboga kaikapona i kasipupuni wai kona.” Iesu i wona, “Ku kaobeyana kabitam.”
Damanina i taibira wasike kurina, ba Simon kurina i wona, “Niko wasike ku kitai? A botu am ku yove ba kaeku kairavisi okowa kega ku beriku, saba kona mata okovinai kaeku i sorupa ba uyavinai i kasipupuna.
Ba kega ku yaoniku, saba niko wasike a riu maranai kaeku yaonisi i dagui ba kega i boterei.
Kom gayamiku kega monamonai kui boroi, saba kona baneyai kaeku i boroi.
Kona kairavina a wonewonim, ana nuwayuyauna i rakata kairavina, ana piraga goyo pesarina a nota taveyei. Saba, kotoi wata ana nuwayauyauna yogina mom ini mamatarei wai, ana piraga goyo yogina mom wata ana nota taveyei.”
Damanina Iesu wasikena i wonei, i wona, “Am piraga goyosi a nota taveyisi.”
Pipiya mutusi si makira si kamkam wai si dagui i kesisi kamosiyai sibi kaoboneyana si wona, “Niko pipiya kona kotoi wai yebo piragagoyo e notanota taveyana?”
Saba Iesu wasike kurina i wona “Am bigeruwana i yawasim, nuwanubai ke nae.”
Kona murinai, Iesu meyaga ba kwanatu nununsiyai i yewo neubuwa. Ba God ana basileiya warana gaireni i rumamarei ana Nonorayauna asi twelve yabata.
Ba yebo bibaine mutusi gubagubagisi i yawasisi, ba kanuma goyogoyosi karisiyai i kasibaunisi wai, yabata si nae. Bage Mary, kona si yorei Magdalene, kona karinai kanuma goyogoyosi asi seven i kasibaunisi.
Kesana wai Joanna, kona kaoana Cuza, Herod ana yove kana aba potapota sebarena. Ba yebo Susanna, ba bibaine pesarisi yabata. Nikosi bibaine i kesisi asi maragatai Iesu ana Nonorayauna yabata si potapotaisi ba si baisisi.
Pipiya meyaga bubausi yai Iesu si notuwei, ba koroto i rakata saki maranai, Iesu nikasike kurisi i maiba
i wona, “Mara kesana, baobao biyina i kasibau ana pesi ita baoni, ba maranai ana pesi i raubusagi wai, mutunsi si peku ku keta ba pipiya si utu gudai, ba manu si botu si kam roboi.
Ba mutusi si ririga tano ku akiyakimina mena, ba saba tano gasara taveyina kairavina, si rutiti wai sibo sivisiviyisi.
Mutusi si ririga ku sinamona kamosi, ba sinamona yabata si rautiti wai, sinamona si piro bunuwana.
Ba yebo mutusi si ririga tano ku gairena mena, ba si rutiti si gae wai, uwana hundred si uwei. Nikona i sisiyei i kakaba wai, i para i wona, “Kotoi wata ere tinam wai ke nonora kabitam!”
Niko bai maiba basuna kairavina ana Nonorayauna si toirubai wai i wona,
“Komi God ana Basileiya mama bi buneyina kuirina ko yauni, ba pipiya mutusi kurisi wai abi maiba, kata sina kinana, ba kega sina kinani, ba sina nonora, ba saba kega sina kuiri.”
Niko bimaiba basuna wai nikasike, pesi wai, kona God wonana.
Pesi si ririga ku keta wai, bage iyabosi God wonana si nonori, saba satan i botu, ba nuwanuwasi yai i yauna taveyei. Kata sina kayo bi geruwana ba sita yawasa.
Ba pesi si si riga tano ku akiyakimina wai, bage kosi iyabosi God wonana ere nuwagairesi si nonori, saba kega i gakira ku nuwa sinesi. Kosi si geruwana mara soenaikei ba rauruba marana i botu wai si peku.
Ba pesi si ririga sinamona kukamona wai, bage kosi iyaboi God wonana si nonori, ba saba niko dobu yawasina, ba mariyina, ba nuwagairena yapoyina i piro bunuisi wai, kega si uwa.
Ba pesi si ririga tano ku gairena wai, bage iyabosi God wonana si nonori ba nuwagaire yai si yauni, ba si bosisiri. Ba simsi kikita wai si uwa.
Kega kesana kotoi kibe i kapuni ba kabomai i kasitawani kona kemakema gaburinai i terei. Kega, saba yasegana kana bi rorokeyai tebi rorokei kata pipiya ku yove sina riuriu wai yaseganina sina kitai.
Awaika wata mama bi buneyina ina yauni ina kasibau ini debei. Ba awaika wata kasikasi tawanina, ina panani ba ina yauni ina kasibau ku yasegana.
Kona kairavina awaika ko nonori wai, ko nuwasuya kabitam, basuna kotai wata karinai awaika emamana wai, tepanai yebo ina beremeyei. Ba koitoi wata karinai kega kesana awaika emamana wai, karinai awaika soesoenaikei emamana wai, ina yauna taveyei.
Damanina Iesu sinana ba teiteina si botu sita kitai, saba koroto i rakata saki kairavina kega rubana sita riu kurina.
Ba pipiya kesana Iesu i wonei, i wona, “Sinam ba titeim wai matarai tebi potapota, asi waina sina kinanim.”
Saba Iesu i kaobeya i wona, “sinaku ba teiteiku wai iyabosi God wonana te nonori ba te bosisiriei wai.”
Mara kesana, Iesu ana Nonorayauna i wonisi i wona, “niko boga tani garubonei no ku sepina.” Damanina si geru ku waka ba si tauya.
Sibi garubona maranai Iesu waka kamonai i kenokira ba i kenowapa i dudauwa ba sibe goyona i bomsiri, ba waka okowa i siusiuni wai, yogina mom sita rukwauruba.
Ana Nonorayauna si rubaunui ba si wona, “Bada! Bada! kota tana toma bunuwa.” Iesu i bomsiri sibe ba yoyo i kaotuneyisi, ba sibe i boterei ba nisa i niworovi.
Damanina ana Nonorayauna i wonisi i wona, “Ami bai geruwana memena?” Saba kosi si nagara, ba si wareyei, ba si kaoboneyana si wona, “Niko sebare wai, kona kotoi? Wai sibe ba yoyo e kaotuneyisi wai te bosisirei.”
Iesu ana Nonorayauna yabata Galilee tokana si garubonei ku sepina, Gerasenes biyisi asi ku kupura mena.
Iesu ku tore ibi sukira maranai, nao meyaga sebare kesana kanuma goyogoyosi kamonai si mamana wai, i verabeyei. Niko sebare mamanina ere nimanimana i mamana, ba kega yoveyai i mamana, saba karawaga nadegubisi kamosiyai i mamana.
Maranai Iesu i kinani wai i rasa, ba i peku ku kaena, ba i para i wona, “Iesu! God kaidamona sakina natuna, awaika ke wiwaini kuriku kuna wosei? Abi babaim kega saroba kuna beriku.”
Iesu kanuma goyona i kaotunei ita kasibau taveyei kairavina nikasike i wona. Mara pesarina kanuma goyona i riu ku kamona. Ba bagunai wata kaekaena ba yaroyarona chain yai pipiya si kau patupatuma, saba chain i yarayaraga, ba kanuma goyona ibi naorabei ku kupura momna mena.
Iesu i toirubai i wona, “Kom kam waba kotoi?” Ba kona i kaobeyei i wona, “Yauku kau waba wai koroto, basuna kanuma goyogoyosi pesarisi si riu ku kamoku.
Ba kanuma goyogoyosi Iesu si baba tupetupeni, kata kega iti poraisi ku sanaga kega ere pusirina mena.
Saba namai koya baranai poro yaboyabo si kamkam, kanuma goyogoyosi Iesu si babai kata iti poraisi sita riu poro ku kamosi, ba damania i damaninei.
Ba sebarena si kasibau taveyei maranai, si nae poro ku kamosi si riu. Ba poro ereonowasi koya tepanai si vera si gakira ku sanaga, si peku ba enagai si toma bunuwa.
Ba poro kasi abapotapota nikona si kinani wai, si vera si nae ku meyaga, ba kupura ereonowana awaika si kinani wai, si mamatarei.
Pipiya si kasibau awaika itupuwa wai kinanina kairavina. Ba maranai si botu Iesu kurina wai, nao sebare kanuma goyogoyosi si kasibautaveyei wai, ere garana ba gayamina i gaire Iesu kaenai i makira i mamana si panani wai, si nagara.
Iyabosi si kinani wai, pipiya si wonisi kata mekabage sebarena i yawasa.
Ba nao kupura pipiyisi ereonowasi si nagara saki wai, Iesu si babai kata ita kasibau taveyisi. Damanina Iesu i sugae ku waka ba i kasibau taveyana.
Ba nao sebare kanuma goyogoyosi si kasibau taveyei wai, Iesu i babai kata yabata sita nae. Saba Iesu i pora taveyei i wona,
“Ke veramaga am ku yove, ba awaika God kairavim i wosei wai ki sisiyei. Damanina sebarena i nae meyaga kamonai i yewo, ba awaika Iesu kairavina i wosei wai i sisiyei.”
Maranai Iesu i veramaga mena ku sepina wai, pipiya si vera beyei, basuna ereonowasi wai, kona si potapotai.
Kona maranai, duvu yovena badana kesana, kana waba Jairus i verakasibau, ba Iesu kaenai i peku, ba i baba sakiyei kata yabata sita nae ana ku yove.
Basuna natuna wasike kesanaikei, kana bodu twelve i raborabobo. Iesu ketai i yewo i nenae ba koroto i rakata saki si subibiri, ba si una takutakuri.
Ba kamosi yai wai, wasike kesana yabata, bodu twelve rubana ana tara i vera, saba kega kesana kotoi rubana iti yawasi.
Koroto kamosi yai Iesu murinai wata i botu, ba kana gara kawa gepogepona i borubai, ba yagiyagina wata ana tara vera i boterei.
Iesu i toiruba i wona, “Kotoi i borubaiku?” Saba pipiya ereonowasi si buruburuwei. Peter i wona, “Bada, pipiya si koroto saki ba te unauna takutakurim.”
Saba Iesu i wona, “Maranai maragata gwabikuwai i kasibau wai, a kuiri kata pipiya kesana i borubaiku.”
Ba nao wasike i kinani kata kona i rudeba, ba kega rubana ita koba wai, ere kirokirorona i botu, ba Iesu kaenai i peku. Ba nai pipiya ereonowasi matasiyai Iesu i wonei kata awaika kairavina i borubai, ba mekabage i yawasa.
Iesu i wonei i wona, “Natuku, am bai geruana i yawasim, nuwanubai ke nae.”
Iesu karauwata i bisisiya, ba pipiya kesana duvu yovena badana ana yoveyai i wasaga i botu. Ba i wona, “Jairus natum wai i rabobo, ba giugiu biyina kega kuni sinikaini.”
Iesu i nonori wai Jairus i wonei i wona, “Kega ke nagara, ki geruwana mom ba natum ina yawasa.”
I verakasibau Jairus ana ku yove maranai, pipiya ereonowasi i gesisi matarai si mana. Saba Peter, John ba James, ba pipiyaikei tamana ba sinana wata yabata si riu ku yove kamona.
Kona maranai pipiya ereonowasi pipiyaikei kairavina sibi nuwapoya, ba si tutou. Iesu i wona, “Tou ko botere, pipiyaikei kega i rabobo, kona wai i kenouwapa mom.”
Saba kosi si bomanibei, basuna si kuiri kata kona i rabobo.
Saba Iesu wasikeikei yarona i yauni ba i wona, “Natuku ke bomsiri.”
Kanumina i veramaga mena, ba mara kesana i msiri. Ba damanina Iesu i wonisi kata kam sita berei ita kam.
Tamana ba sinana si wareyei, ba Iesu ikao tunetuneyisi kata, awaika i tupuwa wai kega kesana kotoi sita wonei.
Iesu ana Nonorayauna asi twelve i yorisi si kesanisi wai maranai, bibadana ba maragata i berisi. Kata kanuma goyo goyosi ereonowasi sita rukwabina, ba gubaga bubausiyai siti yawasisi.
Damanina i poraisi si kasibau, God ana basileiya sita rumamarei, ba gubagubagisi siti yawasisi.
I wonisi i wona, “Kega kesana awaika wagawaga kairavina kona kabari. Kega ruwakuna kona kautu kona yauni, kona kam ba money, kona kwama kana bi rauwa kona yauni.
Meo yoveyai sini payapayayim wai, kona yovenai kona mamana yepo, nao meyaga kona kasibau taveyei.
Ba maranai pipiya kega sina verabeyimi ba sini kaikaivimi wai, nao meyaga ko kasibau taveyei. Ba kaemi popokauna ko kasi tatabi, ini beyisi kata God asi saroba ina berisi.”
Damanina si tauya si nae meyaga nununai wara gairena si rumamarei, ba kupura ereonowanai pipiya gubagubagisi si yawasisi.
Maranai Galilee kana taupauma Herod awaika ereonowana si tupu tupuwa i nonori wai, ana nota i kairagaraga. Basuna pipiya mutusi si wona wona kata, John babataito biyina raoboraobonai i bomsiri mena.
Pipiya mutusi si wona wona kata Elizah i rerematara. Ba yebo mutusi si wona wona kata, peroveta wadubona kesana rabobowai i bomsiri mena.
Herod i wona, “John kamyona a wona wai si kasiyaragi. Saba niko sebare wai kona kotoi wai warana a noonori?” Ba i wosewose rubai kata Iesu ita kinani.
Iesu ana Nonorayauna si veramaga wai, awaika si wosei wai ereonowana si wonei. Damanina i urabaisi ba kosi wata si kasibau si nae ku meyaga kesana, ku Bethsida.
Ba pipiya korotosi si nonori wai si kibi. Damanina i kaikaivisi ba God ana basileiya warana kurisi i sisiyei. Ba iyabosi asi waina kasi gubaga iti yawasa wai i yawasisi.
Rabisi pompom yai ana Nonorayauna asi twelve si botu kurina ba si wona, “Niko kupura wai kupura kabana, pipiya ki poraisi sina nae ku meyagai, kata kam sina panani ba sina kam ba sina dauwa.”
Saba kona i kaobeyisi i wona, “Komi kam ko berisi sina kam.” Kosi si wona, “Yakai karikiyai wai iyana ruwamo ba bread asi five wata, ba niko wai, koroto i rakata saki, kega rubarubana kasi kam kana gimoni?”
Nao koroto kamonai wai sebasebare ereonowasi asi five thousand. Iesu i wona, “Pipiya ko tomgeyarisi kata pipiya asi fifty duwu nununai sina makira.”
Ana nonora yauna si wosei i kakaba wai pipiya ereonowasi si makira.
Damanina bread asi five ba iyana asi ruwamo i yauna, i gagawa ku sapama i kaikaiwa, ba i kiya yaragana, ba ana nonora yauna i berisi kata pipiya siti kodisi.
Pipiya ereonowasi si kam wai si kam siyabagi, ba ana nonora yauna puwata si utubitaura wai tegara asi twelve si bonuvisi.
Mara kesana, Iesu i kesina i raupari ba ana Nonorayauna si botu kurina wai i toirubaisi i wona, “Pipiya ko nonorisi te wona wona kata yauku kotoi?”
Si kaobeyei si wona, “Pipiya mutusi si wona, kom wai John Babataito biyina ba mutusi si wona Elijah, ba yebo mutusi si wona kata Peroveta katamanina kesana raoboraobona i bomsiri mena.”
“Ba komi mekabae ko wona wona, ko nosinosi yauku kotoi?” Peter i kaobeyei i wona, “Kom wai Keriso God i poraim ku botu.”
Iesu sisiya padapadana i berisi kata nikona kega kesana kotoi kurina siti mamatarei.
Iesu ereonowasi kurisi i wona, “Sebare Natuna wose pesarina ina paiwarisi, kaikaiwabosi, ba Priest kaikaposi, ba giugiu biyisi sini sinikikiyei, ba sina kasibunui. Saba mara bai tonuina murinai ina bomsiri ba ina yawasa mena.”
Damanina ereonowasi kurisi i wona, “Kotoi wata ana waina ini saununuriku wai, i kesina ini sini kikiyena meyei. Ba mara patepatena ana korosi ina kabari ba, ini saununuriku.
Karavina kotoi wata am yawasa kairaviku ina kao taveyei wai, kega ini siwani, ba kotoi wata ana yawasa ina gegenuwei wai, ini siwani.
Maranai dobu tupana ini karimi yai ba saba pipiyim kuni siwanim wai, awaika gairena kuna yoyoi?
Kotoi wata yauku ba wonaku ini sinimayei wai, maranai Sebare Natuna ana kadarai ba Tama ba aneya kaobaisiesi asi kadarai ina botu wai yebo, ini sinimayei.
Abi suwonimi komi mutumi nina kom simsiri wai, God ana basileiya kona kaikinani ba muriyai kona robobo.”
Mara kesana, Iesu nikosi i sisiyana ba tapaoro kesana murinai, Peter, John ba James i urabaisi si gae koya ku tepana sita rupari.
Ba i raupari maranai naona, kana kinana i birai ba kana gara ibo poepoe ba i rauyasegana nanakasike bage ita bo kadari.
Sebasebare asi ruwamo Moses ba Elijah,
ere kadarisi si rerematara ba Iesu yabata sibi sisiya. Kata Iesu mekabage God ana waina kairavina, Jerusalem yai ita rabobo, wai kona sibi sisiyei.
Peter turaturana koi wai si dudauwa, ba maranai si kenomataka wai, Iesu ere kadarina si kitai sebasebare ruwamo yabata si imsimsiri.
Ba nakoi sebasebare Iesu sibi sumarei wai maranai, Peter i wona, “Bada, i gaire saki yakai nina, gweda tonu kana bowaisi, kesana kom kairavim, ba kesana Moses kairavina, ba kesana Elijah kairavina.” Kega i kuiri kata awaika ibi sisiyei.
Peter karauwata ibi sisiya, ba guba i botu i sowoisi, ba guba ku kamona s riuriu wai Nonorayauna si nagara.
Ba guba kamonai gamo si nonori i wona, “Nikona yauku natuku au binebinena, gamona ko nonori.”
Gamo i sisiya i kakaba wai si kinana kata Iesu i kesina wata. Kona maranai nonora yauna awaika si kinani wai i kesisi nuwanuwasi yai sita tawani, ba kega kesana kotoi si wonei.
Mara i tom wai, ana Nonorayauna asi tonu yabata koyai si gakira, ba koroto kaikapona Iesu si verabeyei.
Ba koroto kamonai sebare kesana i parara i wona, “Bi beyebeyena biyim! abi babaim natuku kuta kitai, basuna kona wai natuku sebare kesanaikei.
Ba kanuma goyona e yuyauni wai mara kesana erasarasa paraparaga, e paoropaoro ba e pekupeku, ba kawa puropurona te kasikasibau. Kega e boterei ba e kasikasi bi goyoni.
Am nonora yauna ai babaisi kata siti kasibauni, saba kosi si wose kabai.”
Iesu i kaobeya i wona, “Komi pipiyimi bai geruwana kabakabaimi. Mara i veoroma meo rubana yabata tana mana ba ani beyebeyimi.” Ba sebarena i wonei i wona, “Natum ke botuwei.”
Sebareikei i yewo i botubotu wai, kanuma goyona i yauni ba i garukirei ku tano, ba i paoro, Saba Iesu kanuma goyona i rasa bokabari ba sebareikei i yawasi, ba tamana i bere meyei.
Pipiya ereonowasi God ana maragata kaikapona si kitai wai, si wareyei. Iesu awaika i wosei wai pipiya karakuwata naki si wareyei si nenae, ba ana Nonorayauna kurisi i wona.
“Awaika ana wonimi wai ko nonora kabitamni. Pipiya kesana ina bomsiri ini wawana wai, yauku Sebare Natuna pipiya ku yarosi ina teriku.
Saba Iesu ana nonora yauna nikona basuna si buruburuwei. Asi nota i kasi biwapawapai, kona kairavina basuna kega si kuiri. Ba kosi si nagara wai, kega si toirubai.
Mara kesana, Iesu ana Nonorayauna wata si dagui sibi kawapata. Kata kamosi yai, kotoi pipiya kaikapona.
Iesu asi nota i kuiri wai, pipiyaikei iyauni ba parinai imsiriyei.
Ba kurisi i wona, “Kotoi wata kau wabai niko pipiyaikei ini enoenowei wai, yauku ebi enoenoviku. Ba kotoi wata yauku ini enoenoviku wai kega yauku saba kotoi i poraiku wai kona ebi enoenowei. Kairavina kotoi wata ereonowami kamomi yai ebi muri kobokobowa wai, kona pipiya kaikapo sakina.”
John i wona, “Bada sebare kesana ka kitai kam wabai kanuma goyosi i raukwabina, ba ka wonei kata ita boterei basuna kona kega kota ata pipiya.”
Iesu i wona, “Kega koi gesei kairavina kotoi wata kega ini abiyimi wai kona wai kwainami.”
Iesu ana gaena ku sapama marana i neratui kairavina nuwanuwana i tetei wai i tauya ku Jerusalem.
Ba kawari yonayona i poraisi si nao si nae, Samaria meyaga kesana ku kamona, namai kairavina sita bobunaga ba muri yai ita botu.
Saba namai pipiya kega si verebeyei ba si enoenowei, basuna si kiuri kata kona i nenae ku Jerusalem.
Iesu ana Nonorayauna James ba John, niko wose si kinani wai si wona, “Bada am waina keyama kai karakarasina sapamai kana yore kirei ina karasisi kona?”
Iesu saba i taibira ba i yegaisi.
Ba ana Nonorayauna yabata si nae ku meyaga kesana.
Iesu ana Nonorayauna yabata ketai si yewo si nenai, ba sebare kesana i bomsiri Iesu i wonei i wona, “Memei wata kuna yewo kuna nae wai ana kibim.”
Iesu i kaobeyei i wona, “Dipa kukousi ere kasi nipona, ba kaidamona manusi ere kasi nigu, saba Sebare Natuna wai ana aba dudauwa gawarina kega.”
Sebare bauna yebo kurina i wona, “Ki sununuriku.” Saba sebarena i kaobeyei i wona, “Bada ke boteriku a nanae tamaku a na kai dogui.”
Iesu kurina i wona, “Raboraobosi ke boterisi i kesisi sina dogui meyisi, ba saba kom ke nae God ana basileiya kuna rumamarei.”
Ba sebare kesana yebo i wona, “Bada yauku au waina ana kibim, ba saba kainaona ke boteriku ana nae au rakaraka ana kai bi kiuruwisi.”
Iesu i kaobeya i wona, “Kotoi wata idagui e roberobe, ba erau sinimura wai, kona kega rubana God ana basileiya kamonai ina saibira.”
Nikona murinai, Bada ana nonora yauna asi seventy-two i bineisi ba ruwamoruwamo i poraisi siti nao sita nae, ku meyaga ba kupura ereonowasi mekei i nenae wai nakai.
I wonisi i wona, “Boyauna wai i rakata saki ba saba saibirabiyisi wai kega pesarisi ko rupari boyauna badana kurina kata saibisaibirisi mutusi yebo ini poraisi ana ku bao mena sina boyauna.
Ko nae ba ko nosi kata abi poraimi wai sheep wotusi rutinisi kukou garagara kamosi yai kona yewo.
Kega money bobitaura, kona kautu, kona kami kae sumasuma kona kabara, ba ketai pipiya kega kona toriyisi.
Maranai meo ku yove kona riuriu wai, kainaona ko wona, nuwanuba niko yove yai ina mana.
Memei bage yove kamonai nuwanuba sebarena ina mamana wai ami bi kaikaiwa ina yauni. Ba kega wai ami nuwanuba ina veramaga mena kurimi.
Nao yove yai koma kikita, ba kega yove bausi kurisi koi garubonabona. Ba awaika wata sina puyoimi wai ko kam ba ko toma, kairavina bagibagi biyisi wai asi maisa sina yauni.
Maranai ku meyaga kona riu ba awaika wata sina puyoimi wai ko kam.
Nao meyaga pipiya gubagubagisi koi yawasisi ba ko wonisi kata God ana basileiya i botu gwabisi yai.
Saba maranai kona riu ku meyaga, ba pipiya kega sini enoenovim wai, ko kasibau ku keta ba ko wona,
“Ami meyaga popokauna kae kamoki yai ka kasikasi tatabisi. Kata komi wai God i kesina ina kasi bi goyonimi. Ba saba nikona wata kati nuwarupairimi, kata God ana basileiya i botu gwabimi yai.
A wonewonim kata bi buibiuya maranai God Sodom ini nuwanuwani, ba nao meyaga kega ini nuwanuwani.”
Kiwayape Chorazin! ba yebo kiwayape kom Bethsaida! Komi kurimi wai ina goyo saki. Komi kamomi yai wose kaikaposi a wose wai, Tyre ba Sidon kamosi yai ata wosisi wai, pipiya matapanaki rowarowa garasi sita kote ba isarai siti guya, ba sita makira sita mamana. Siti mamatara kata kosi asi piraga goyowai si nuwa birabira.
Bi buibiuya maranai wai God Tyre ba Sidon ini nuwanuwanisi ba komi wai kega.
Ba kom Capernaum, ke nosinosi kata kom i kesim kuna bokabara meyim ba kuna gae ku sapama? Kega, kom wai kuna gakira ku keyama kai karakarasina.
Kotoi wata ini taina baenegimi wai, yauku ebi taina baenegiku. Ba kotoi wata ini sinikikiyim wai yauku ebi sinikikiyiku. Ba kotoi wata ini sinikikiyiku wai, kotoi i poraiku wai, kona ebi sinikikiyei.
Nakoi sebasebare asi Seventy-two ere nuwagairesi si veramaga ba si wona, “Bada, kom wabami yai kanuma goyogoyosi ka kaotunetuneyisi wai sibo sisirikai.”
Iesu i kaobeyisi i wona, “Satan a kinani sapamai i peku, nanakasike bage ita bokadari.”
Maragata a berimi kata mota ba rido koni utu gudeyana, ba abiya ana maragata ereonowana kona bobainubai. Ba kega kesana awaika goyonai kurimi ina wosei.
Ba kega kanuma goyogoyosi sibo sisirimi kairavina koi nuwagaire, saba koi nuwagaire basuna kami waba wai sapamai God i kiruma.
Kona maranai, Iesu Kanuma Kaoaobaisiyenai i nuwagaire saki wai i wona, “Abi kaikaivim Tama kom sapama ba dobu badana! Abi kaikaivim kairavina nikosi sawara wai pipiya kuikuirisi ba nuwanuwasuyisi kurisi mena kui buneyisi. Ba pipiya neganegasi kui beyisi, nikona mekabage am waina ita tupuwa wai i tupuwa.
Tamaku sawara ereonowasi i beriku, ba kega kesana meo pipiya i kuiri kata natuna wai kotoi, saba tamana i kesina wata. Ba kega kesa meo pipiya i kuiri kata tamana wai kotoi, saba natuna i kesina wata ba iyabosi natuna i binebineisi wai ini beyisi.”
Damanina Iesu i kamtabiri ba ana nonora yauna wata kurisi i wona, “Koi nuwagaire saki kata nikosi sawara ko kinana.
A wonimi, Peroveta ba Taupauma pesarisi si waini kata awaika ko kinani wai sita kinani, saba kega si kinani. Ba awaika ko nonori wai, sita nonori saba kega si nonori.”
Mara, kesana kirukiruma biyina kesana i botu, ba ana waina Iesu ita raurubai. Ba i toirubai i wona, “Bibeyebeyena biyim awaika ana wosei wai, yawasa mama damanina ana yauni?”
Iesu i kaobeyei i wona, “Moses ana kiruma kamonai awaika i kiruma ba, mekabage ke baibaiyawi?”
Kona i kaobeyei i wona, “Bada am God nuwanuwam tupanai, ba pipiyim tupanai, ba am maragata tupanai, ba am nota tupanai ki nuwayauyauni. Ba maturam ki nuwayauyauni nanakasike bage kom ikesim kebi nuwayauyaunim.”
Iesu i kaobeyei i wona, “Ku wona kabitam, nikona ke wosei, ba kuna yawasa.”
Saba kona ana waina pipiya siti wareyei kairavina Iesu i toirubai i wona, “Ba maturaku wai kotoi?”
Iesu i kaobeyei i wona, “Mara kesana, Jerusalem sebare i yewo i gaigakira ku Jericho ba, pisipisikarisi i kasipananisi. Kana gara si tom sabusabui, ba si raviravi yepo, matapa kasibunuina wata namai ba si vera si sumarei.
Ba priest kesana yebo ketana kesaninai i gaigakira, ba maranai sebarena i kitai wai, i garubona ku sepina ba totorina i nae.
Ba nanakasike yebo, Levi pipiyina kesana i botu ku gawarina, ba sebarena i kitai wai, i garubona ku sepina, ba totorina i nae.
Saba Sameria biyina kesana, kona ketanai ibo wagawaga, ba maranai i kitai wai, i kamyosukuei.
I nae kurina ba kana mauwa monamona ba wine i sewai ba i sumai. Damanina ba ana donkey ku tepana i tere geyei ba i yauni i nae wagawaga biyisi asi ku yove ba namai i pota kabitamni.
Ba mara i tom wai, yove kana aba potapota money i berei ba i wona, “Niko sebare ke pota kabitamni, ba awaika wata kairavina kuna wosei wai ana veramaga wai ani maisanim.”
Iesu i wona, “Nikosi pipiya asi tonu kamosi yai, mekona ke nosinosi kata nao sebare pisipisikarisi si ravi wai maturana?”
Kairuwana kuira biyina kaobeyei i wona, “I kamyosukuwei wai, kona.” Iesu i wonei i wona, “Ke nae ba wosena kesanina ke wosei.”
Iesu ana Nonorayauna yabata si yewo si nenae ba si botu ku meyaga kesana. Namai wasike kana waba Martha Iesu i yorei ana ku yove i riu.
Martha teina wai Mary. Ba Mary i nae Bada kaenai i makira ba ana giu i nonora kabikabitamni.
Martha ana saibira i rakata ba ibi nuwapoya, wai i nae Iesu kurina ba i wona, Bada kega i gaire kata, teukikei i sumariku ba saibira tupana i kesiku wata a wosewosei, ke wonei kata, ini baisiku.
Bada i kaobeyei i wona, “Martha, Martha, kom wai sawara pesarisi kebi nuwapoyana ba ebi magoyowanim.
Saba sawara kesanaikei wata kuta waini, Mary wai sawara gairena i binei, wai karinai kega rubana sina yauna taveyei.”
Mara kesana, Iesu gawara kesanai i raupari. Ba maranai i rupari i kakaba wai, ana Nonorayauna kesana i wona, “Bada, John ana Nonorayauna pari i beyisi wai nanakasike ki beyikai kana rupari.”
Iesu kurisi i wona, “Maranai kona raupari wai, ko wona, Tama, kam waba kata kaobaisiyei, am basileiya ita botu
Mara patepatena kama kam ke bereberikai.
Ba ama piraga goyosi ke nota taveyisi. Nanakasike yebo yakai pipiya kurikai goyona te wosewosei wai kana nota taveyisi. Ba kega ku baisakari ki naovikai.”
Damanina Iesu ana nonora yauna kurisi i wona, “Memei bage komi kesana nubakutuwai ita nae kwainana kurina ba ita wona, kwaina bread asi tonu kuta beriku,
kwainaku kesana ebo wagawaga ba karaku wata mom i vera kasibau au ku yove, ba yauku gwabikuwai kega kesana kam e mamana ba ana berei ina kam.”
Saba kona yove komonai i kaobeya i wona, “Kega kuni sini kainiku, matamketa matapa a sagiri ba natunatuku yabata ka dudauwa. Kega rubana ana bomsiri ba awaika kesana ana berim.
A wonewonimi, kega kwainana kairavina i bomsiri ba kam i berei. Saba, i tepa tora, ba i baba tupetupeni kairavina, i bomsiri ba awaika i waiwaini wai ereonowana i berei.
Kesanina a wonewonimi, koni baba ba ina berimi. Ko nuvena ba kona panana, ko rukesakesara, ba kurimi matam keta ina botaveyei.
Kairavina pipiya ereonowasi tebi baba wai, te yuyauna. Ba te nuvenuvena wai te panapanana ba terau kesakesara wai, matamketa kurisi e botaveyei.
Kom kotoi wata tama, maranai natum ita botu kurim iyana kairavina iti baba wai, mota kuta berei kona?
Kona pupau kairavina iti kawakinana wai rido kuta berei kona?
Ko goyo meo kana pata saba, ko kuiri kata sawara gaigairesi natunatumi ko bereberisi nanakasike yebo, iyabosi wata tama sapamai kurina sini baba wai kanuma kaobaisiena ina berisi.”
Mara kesana, Iesu kanuma goyona sebare kawa potapotana gwabinai ibi kasibauni. Ba maranai kanuma goyona i kasibau taveyana wai, sebare kawa gumegumena i sisiya ba pipiya pesarisi si wareyei.
Saba pipiya mutusi si wona, “Kanuma goyogoyosi asi kaiwabo Beelzebub, Iesu maragata i berei wai kanuma goyogoyosi ebi kasibaunisi.”
Mutusi asi waina Iesu sita raurubai wai si babai kata wose kaimasavina ita wose sita kinani wai, siti geruwei kata kona, God maragata i berei.
Saba Iesu asi nota i kuiri wai kurisi i wona, “Meo Basileiya wata i kesina ina geyara meyei wai kega ini maragata. Ba meo rakaraka wata i kesina ina geyara meyei wai ina peku.”
“Abisiri yai Satan i kesina ina geyara meyei wai ana basileiya mekabage ini imsikikita?” Nikasike abi sisiya, basuna komi ko wona kata yauku Beelzebub maragata i beriku wai, kanuma goyogoyosi abi kasibaunisi.
Memena bage yauku Beelzebub maragata i beriku kanuma goyogoyosi abi kasibaunisi wai, kata, ko woniku kotoi ana maragatai wai ami Nonorayauna kanuma goyosi tebi kasibaunisi? I kesimi ami Nonorayauna sini mamatara kata komi ko kwaruma.
Saba kega, yauku kona God nimanai ba ana maragatai abi kasibaunisi. Nikona ebi beyebeyena kata God ana Basileiya matapa i botu kurimi.
Maranai, sebare maragasina ere kapiyina ana yove ini taraparanei wai ana sawara ereonowasi sina ma kabitam.
Ba saba sebare kesana maragata, sakina ina kokona ina bo binubai ba ana kapiya i notanota tepanei wai ina yauna taveyei. Ba ana sawara ina yauna ini koda.
Kotoi wata kega kairaviku wai ebi abiyiku ba kotoi wata kega ebi baisiku e gedogedowa wai, kona ebi buburana.
Maranai kanuma goyona pipiya e kasikasibau taveyei wai e nenae kupuramom kamonai biyakam gawarina e nuvenuveni. Saba maranai kega ina panani wai ina wona, ana veramaga nao ku yove ai sumarei wai nakai.
Ba ina veramaga wai, yovena gairena ba bunabunagina ina panani.
Damamanina ina kasibau ina nae kanuma goyosi asi seven, bisu goyosi, kega bage kona rutinina, ina urabaisi sina riu, ba namai sina mana. Kona murinai wai, nao pipiya ana yawasa ina goyo saki kega bage kainaonai.”
Iesu nikosi ibi sisiyana wai wasike koroto kamosi yai i parara i wona, “Sinam bi bi gairenina i tuwim ba i susuim.”
Iesu i kaobeya i wona, “Damanina, ba saba iyaboi God wonana te noonori, ba te bosisiriyei wai, kosi bi bi gairenisi.”
Koroto i rakarakata wai Iesu i wona, “Niko kimta pipiyisi wai kawa kasekasesi. Asi waina matakira sita kinana. Saba kega kesana sina kitai, ba Jonah wata ana matakira sina kitai.
Peroveta Jonah Nineveh biyisi kurisi i matakira wai, yebo nanakasike Sebare Natuna niko kimta kurisi ini matakira.
Ba bi buibuiya maranai Sheba Taupaumina wasike ina bomsiri niko kimta pipiyisi ina kao bi goyonisi. Basuna ana kupura rabaraba, ba i nae Taupauma Solomon ana giu gaigairesi i nonora. Ba a wonewonim kata pipiya kesana nina, kona wai Solomon i getawani, ba saba komi kega ami waina koni taina baenegei.
Nineveh biyisi yebo, bi buibiuya maranai sina bomsiri sina kao bi goyonimi, basuna Jonah kurisi i rumara wai si nuwabirabira. Ba karaku pipiya kesana Jonah i getawani wai nina, saba, komi kega ami waina koni nuwabirabira.”
Kega meyana pipiya kibe e kapukapuni ba, kabomai e tarataratawani, kona ebi buniyei. Saba ebi rorokei kata, pipiya ereonowasi te riuriu ku yove wai yaseganina te kitakitai.
Matami wai tupuvimi kana kibe. Maranai matami gairesi wai tupuvimi ereonowana yaseganina. Saba matami sina goyo wai tupuvimi ereonowana ini baidibari.
Ko wose kabitamni kata yasegana kamomi yai kega ini baidibari.
Kona kairavina tupuvimi ereonowana yasegana kamonai ina mana kega mutuna baidibara kamonai ina mana, saba tupuvimi ereonowana. Nanakasike bage kibe e yaseyasegana kurimi.”
Iesu i sisiya i kakaba wai, Pharisee kesana i babai kata yabata sita kam. Damanina ba i riu ku yove ba nimasunai i tupa kema ba ita kam.
Pharisee i sikwana saki kata Iesu kega dudura i kibi, yarona ita kai bosuvei ba muri yai ita kam.
Ba Bada kurina i wona, “Komi Pharisee biyimi vedu ba kaboma kupusi wata kobo suwana. Saba, kamomi yai wai nota meyana, ba wose goyosi si bonuwa.
Neganegami! Kata God kupuna wata i wosei kona kamonai yabata i wosei?
Saba awaika ami kaboma ba vedu kamosi yai te mamana wai moyamoyakisi ko berisi. Ba kurimi awaika ereonowasi sina gaire.
Komi Pharisee koi nuwapoya basuna kam kasi bibi gairena, mint ba rue asi ten kamosi yai wai, kesana God ko puyopuyoi. Saba pipiya kurisi wose kega gairesi ko wosewose ba God kega kobi nuwayauyauni. Saba wose tupana kona wosisi, ba kega kesana kona’netaveyei.
Komi Pharisee koi nuwapoya basuna duwu yovesi kamosi yai ami waina pipiya kaikaposi asi gawarai kona makira. Ba ami waina aba gimogimona gawarisi yai, pipiya ere bokuwayisi sini kaikaivimi.
Komi Pharisee, koi nuwapoya basuna komi bage karawaga kega ere matakirisi. Pipiya tepasi yai sina yewo ba kega sina kuiri kata, nao gawarai pipiya raboraobosi si doguisi.”
Ba giugiu biyina kesana i kaobeyei i wona, “Bai beyebeyena bitam, nikasike kebi sisiya wai, yakai yabata kebi gigimikai.”
Iesu i kaobeyei i wona, “Ba komi yebo kairuwana kuira biyimi, kurimi ina goyo saki basuna bita kaikapona pipiya ku ririwasi ko tereterei, ba kega rubana sina kabari. Saba komi kega misi yaromi yai kobo rorona kata, koni baisisi nakosi bita kona kabara.
Koi nuwapoya kata peroveta asi karawaga ko bowabowa ba nosinosimi nikosi Peroperoveta si kasibunuwana.
Kata nikasike ko wosei wai i kesimi koi mamatara meyimi kata awaika nosinosimi si wosei. Kosi Peroperoveta si kasibunuwana ba komi kasi karawaga ko bowa.”
Nikona kairavina God ana nuwasu yai i wona, “Peroperoveta ba kawari yonayona ani porapora kurisi. Mutusi sini kasibunuwana ba mutusi sini tupa ketowanisi.
Kona kairavina, dobu dagudagunai ba i botu karaku. Peroperoveta ereonowasi tarasi si soro kairavina, niko kimta pipiyisi kunumaka sina kabari.
Abel tarana i sororo maranai ba i botu Zechariah tarana i sororo wai ku marana. Kona wai ana runabonabo ba gawara kaowaobaisiena basusi yai si kasibunui. Damanina, a woewonimi niko kimta pipiyimi kunumaka tupana kona kabari.
Komi kirukiruma biyimi kurimi ina goyo saki basuna komi kuira matamketana ko sagira potai, ba kega rubana kona riu. Pipiya iyabosi riu te waiwaini wai kobi gesisi.
Iesu kona gawarina i kasibau taveyei maranai, giugiu bitasi ba Pharisee biyisi si dagui si kaobigoyona sakiyei, ba sawara pesarisi kairavisi sibi kasekasemaini.
Kaena sibo taini kata, iti sisiya goyo wai siti kunumakei.
Kona maranai koroto kaikapona si notuwa ba, sibi ututawatawana bibirana. Ba Iesu ana Nonorayauna wata kurisi ikai bisisiya i wona, “Ko kita kabitamnimi, kata Pharisee biyisi asi yeast, kega ini garubona kurimi. Kosi wai kwaruma bitasi
Awaika wata ma kobakobasi wai ina tere kasibauwana ku matara. Ba awaika wata mama bi buneyisi wai God ini mamatarana.
Yebo awaika wata baidibarai kui sisiyei wai, kao basunai sina nonori, ba awaika wata yove kamonai ku koba ba kui pona simsimyei wai, wada kupunai sina rumamarei.”
A wonewonimi, turaturaku, pipiya iyaboi tupuvim sina kasibunui wai kega ko nagarisi. Basuna kona murinai, kega yebo awaika goyona sina wosei.
Ani beyimi kata kotoi kona nagarei. God ko nagarei, basuna, kona ana maragata emamana kata ina kasibunuim murinai wai, ini garuim keyama karata bonabonana ku kamona. Eee, a wonewonimi, kona ko nagarei.
Airita asi five kota gimonisi wai, maisasi i yogiyogi saki, Saba God nakosi manu kega kesana i nota wapei.
Bisuwona, God uyavim ereonowana i baiyavi ba i kuiri kata biyamo. Kega ko nagara, komi maisami wai i rakata saki, airita pesarisi maisasi ko getawanisi.
A wonewonimi, kotoi wata pipiya naosi yai ini debei kata kona yauku au pipiya wai, yauku Sebare Natuna kesanina God ana aneya naosi yai kairavina ana wosei. Ani mamatara kata kona wai yauku au pipiya.
Saba, kotoi wata pipiya naosi yai debai ini sinikikiyiku wai, yebo God ana aneya naosi yai debai ani sinikikiyei.
Ba iyabosi wata yauku Sebare Natuna sina kao bi goyoniku wai, ereonowasi God ina nota taveyisi. Saba kotoi wata Kanuma Kaoaobaisiyena ini gigimi wai, kega ina nota taveyei.
Maranai, sina tina seserim sina nae duvu yovesi babadisi ba kaikaiwabosi kurisi. Ba naosi yai koni i msiri bi kasekase mainimi kairavina wai, kega koi nuwapoya kata mekabage koni taraparana meyimi, kona mekabage koni sisiya.
Kairavina kona maranai, Kanuma Kaoaobaisiyena ini beyebeyimi kata mekabage koni sisiya.”
Ba sebare kesana koroto kamosi yai Iesu kurina iwona, “Bi beyebeyena bitam, tuwaku ke wonei kata ama buderi tamakai i sumarei wai kani kodei.”
Iesu i kaobeyei i wona, “Au sebare, kotoi bibadana i beriku kata ani buibuiyimi, kona tamami buderina ami ruwamo kamomi yai ati kodei.”
Ba ereonowasi kurisi i wona, “Mataisiga wosesi bubausi yai, ko kita kabitamnimi. Basuna, bagunai wata sawara biyamo wata karimi yai, saba yawasa damana wai kega namai.”
Damanina Iesu niko bi maibai kurisi isisiya i wona, “Mara kesana, sebare marimariyina ana tanowai kam si uwa kabitam.”
I kesina i nuwasuya awaika ana wosei, yauku karikuwai kega gawara emamana ba niko kam ani gaeni.
Damanina i wona, “Nikona ana wosei, au gweda ana rika ba gweda kaikaposi ana bowa, ba namai kau kam ereonowana ba au sawara mutusi yabata ani gaena.”
Ba ana wona, kom damaina, am sawara gairesi si pesara saki kui gaena, bodu pesarisi kairavina. Kema bi nubaim, ke kam, ke toma ba ki nuwagaire.
Saba God sebarena i wonei, i wona, “Kom neganegam, karaku niko pominai am yawasa ana yauna taveyei. Ba nikoi sawara ereonowasi ikesim kairavim kubi gaeni wai, kotoi ina yauna ini karinai?”
Iesu ana sisiya i bokoboi wai i wona, “Nikona kesanina iyaboi wata sawara ba mariya i kesisi wata kairavisi te bobitauri wai God matanai kosi kega marimariyisi.”
Damanina Iesu ana Nonorayauna kurisi iwona, “Kona kairavina a wonewonim, kega ami yawasa kairavina kam koni nuwapoyei kona, tupuvimi kairavina gara koni nuwapoyei.
Yawasa wai sawara kaikapona kega bage kam, ba tupuvim wai sawara kaikapona kega bage gara.
Agaoga ko kinanisi, kosi kega te bobao kona tebo kasira kosi asi bobitaura yovesi kega. Saba God ebi kanisi! God kurina wai komi kamasavimi kega bage manu rutainisi
Kom kotoi wata nikona kebi nuwapoyei wai, kom rubana am yawasa kuna wosei misi ina veoroma kona?
Memei bage sawara sosoena kega kuna wosei wai, awaika kairavina sawara mutusi kairavisi kebi nuwapoya?
Saru ko kitaisi mekabage dipai te rautiti, kosi kega te bobagibagi, kona kasi gara ikesisi te wosewose. Saba ana wonimi, Taupauma Solomon i mariya saki, ba kana gara kega kesana monimonikina bage nikosi saru kesana rautainina.
God gwanewa nanakasike ebi garabunagi, gwanewa karaku nina ba maram sina kapuni ina kara taveyei. Komi nanakasike ini garabunagimi kona? Ami bi geruwana si soesoe saki.
Kega koni nuwapoya. Kega kam ba toma koi nuwapoyei.
Kairavina pipiya kega bibi geruwanisi, nikosi sawara te veravera nunurana. Ba Tamam i kuiri kata, komi ami waina nikosi sawara.
Saba ana Basileiya ko kai nuveni, ba nikos sawara ereonowasi ina berimi.
Sheep rukunaikei, kega kona nagara, kairavina Tamami ebi nuwagaire kata ana Basileiya ina berimi.
Ami sawara ereonowasi koi gimona, ba maisana moyamoyakisi ko berisi. Dobu mariyina kega ami ku kautu koi wana. Saba sapama mariyina ami ku kautu koi wana, wai kega pisipisikarisi sina yauni, kona wekuwekuma kega sini goyoni.
Kairavina, memei ami mariya kobo bitaura wai, yebo nuwanuwami mamanina namai sina mana.
Ko kaubunaga ba ko bobunaga saibira kairavina. Ba ko kinana kata ami kibe sina karata bonabona.
Bage saibisaibirisi, asi bada tabine poragina kairavina te potapotai ba ina veramaga wai rutinina. Ina botu ina rukesakesara wai, mara kesana matam keta kairavina sina botaveyei.
Maranai asi bada ina botu ba ana saibisaibirisi mata waerewaresi sina mamana ina kitaisi wai ini nuwagaire saki. Abi suwonimi, kona yabata ina kaubunaga ba ina bosaibirisi, ini makirisi ba ina potasi sina ba kam.
Bagunai wata pom basunai, kona ku mara tom tom mena asi bada ina botu, saba bobo bunagisi ina pananisi wai ini nuwagaire.
Kota kuiri kata, yove badana ina kuiri, meo maranai pisipisikarisi ana yove sina rebui wai, kega rubana ina botereisi ana yove sina rebui.
Ba komi yabata yebo kona bobunaga, basuna kega ko kuiri kata meo maranai Sebare Natuna ina botu.
Peter Iesu i toirubai i wona, “Bada, niko bi maibai kebi sisiya wai, yakai am nonorayauna wata kurikai kebi sisiya kona, pipiya ereonowakai kurikai?”
Bada i kaobeyei i wona, “Meo saibisaibirina yapaikina, ba nuwanuwasuyina wai, kona ana bada ina terei ana saibisaibirisi mutusi ina potaisi, ba kasi kam bi koda maranai ini koda kabitam.
Maranai ana bada ina botu ku yove, ba kona wosena ina wosewosei, ina kinani wai ini nuwagaireni.
Abi suwonimi, kona saibisaibirina ana bada ina terei kata, ana sawara ereonowana ina potai.
Saba maranai nao saibisaibirina ina wona, Au bada ebi metewa saki, kega e botubotu yagiyagina. Ba ina dagui, saibisaibirisi mutusi, bibaine ba sebasebare ina raviravisi, ba ina kamkam ba ina tomatoma neganega
kona saibisaibirina wai kega ina kuiri kata abi siri yai, kona meo maranai, ana bada ina botu. Ba ina botu wai, ini tara yaraganei, ba ana gawara kega bibi geruvisi kamosi yai ina terei, yabata sina mana.
Meo saibisaibirina ana bada ana waina i kuiri, ba saba kega i wosei, kona kega ibo bunaga wai, ina kwapu sakiyei.
Saba meo saibisaibirina ana bada ana waina kega i kuiri, ba saroba yaunina wosena i wosei wai, kona kega ina kwapu sakiyei. Iyabosi wata pesarina i bereisi wai, ereonowasi karisi yai e waiwaini pesarina ina yauni. Ba kotoi wata kaikapo sakina i berei, potaina kairavina wai, yebo e waiwaini kaikapo sakina, karinai ina yauni.
Yauku bibuibuiya kaikarakarasina a botuvei ku dobu. Awaina sakiyei kata, matapa sita kasiri ita karakarata.
Saba yauku babataito ana riuni, ba ere nuwa yaraku abi potapota yepo ina rauroboi.
Komi ko nosinosi kata yauku nuwanuba ku dobu a botuvei, saba a wonewonim kega nuwanuba ba bi buburana.
Karaku ba karaku wata, rakaraka kesana kamonai, pipiya asi five sina mamana wai, sina keyauwarisi. Ruwamo asi tonu sini abiyisi, ba tonu asi ruwamo sini abiyisi.
Kosi sina keyauwarisi wai, tama natuna sebare ini abiyei, ba sebare tamana ini abiyei. Sina natuna wasikena ini abiyei, ba wasike sinana ini abiyei. Ba sina rawana wasikena ini abiyei, ba wasike kaowana sinana ini abiyei.”
Ba yebo pipiya korotosi kurisi i wona, “Maranai guba enaga sipunai egegai ko kitakitai wai, mara kesana ko wonawona ina kusana, ba e kusakusana.
Ba maranai, sibe kariwabo yai everavera damina ko yuyauni wai, ko wonawona ina boborabora, ba e booborabora.
Kwarukwarumimi! komi sapama ba dobu kasi kinanai wai, mara kobi sisiyei. Ba awaika kairavina karaku niko mara basuna kega ko kuiri?
Awaika kairavina kega kebi buibuiya meyim, kata abi wose wai wose gairena.
Maranai kam abiya ina urabaim, bi buibuiyim kairavina kona nenae wai, ke wose rubai kata keta dobonai ami nuwabadona kona bo bitotori, ba koni kwainana. Ba kega wai, ina taina seserim kona nae bi buibuiya bitana kurina. Ba bi baibuiya bitana patuma sebarena ku yarona ina terim, ba patuma sebarena ku patuma yovena ina tere riuwim.
A wonewonim kega rubana patuma yovena kuna kasibau taveyei yepo, kam kunumaka maisana kuna bokoboi wai damaina.”
Kona maranai, pipiya mutusi nai simamana wai, Iesu si wonei kata Galilee biyisi mutusi God kurina si puyopuyo bunuwa wai, Pilate i kasibunuwana, ba tarasi asi puyobunuwa yabata i saretabira.
Iesu ikaobeyisi iwona, “Komi ko nosinosi kata nikosi Galilee biyisi nikasike si rabobo wai, kosi asi piraga goyo sirakata saki, kega bage Gallilee biyisi tupasi rutainisi kona?
Kega, saba ana wonimi, komi ami piraga goyowai koni nuwa birabira wai damanina. Ba kega wai, komi yabata kona rabobo.
Ba nakosi pipiya asi eighteen, Saloam yai yove kaidagimina i peku ikasibunuisi wai kosi mekabage. Ko nosinosi kata kosi asi piragagoyo si rakata saki, kega bage pipiya ereonowasi Jerusalem yai te mamana wai, rutainisi kona?
Ana wonimi kega, saba ereonowami ami piraga goyowai koni nuwabirabira wai damaina. Ba kega wai, komi yebo ereonowami kona rabobo.”
Damanina Iesu niko bi maibai i sisiya i wona, “Sebare kesana koveya keyamina ana wine baona kamonai i baoni. Ba inae koveya uwana pokeina kairavina, saba uwana kega kesana ipanani.
Ana bao kana aba potapota sebarera kurina i wona, karaku bodu tonu ai nebira niko ku koveya keyamina, saba kega kesana uwana a kitai pasika. Ke tara taveyei! awaika kairavina tano wata ebi yakwarei.
Saba bao kana aba potapota sebarena i wona, Bada, bodu kesanaikei wata ke boterei ina mana, kunukununa ana sutabuni ba tano kana bi gairena ana terei
Ba no bodunai ina uwa wai damainina, ba kega wai, kata ana tara taveyei.”
Sabbath kesana, Jew biyisi asi duvu yovena kamonai Iesu ibi beyebeyena.
Ba wasike kesana kanuma goyona i gubagi wai, nai i mamana. Kona wasikena wai bodu eighteen i sikena bonei, ba ririwana i taina rukumi, ba kega rubana iti imsiri totora.
Maranai, Iesu wasikena i kinanai wai i yorei, ba kurina i wona. “Wasike kam gubaga i yawasa.”
Damanina yarona ku tepana i terei, ba mara kesana i msiri totora, ba God ibo kabakabari.
Jew biyisi asi duvu yovena badana i yagisi, basuna Iesu Sabbath maranai ba pipiya i yawasi. Kona kairavina pipiya kurisi i wona, “Saibira kasi mara wai asi six, kosi marasi yai wai kona botu biyawasa kairavina, ba kega Sabbath maranai.”
Iesu i kaobeyei i wona, “Komi kwaruma bitami! Komi kesakesasike wata Sabbath maranai ami abapayapayaya kasi yove yai ko tombaunisi, ba ko urauraba kasibauvisi okowa kobi tomanisi kona?
Niko wasike wai Abraham natuna, ba Satan i kaupatupatumi bodu eighteen i kakaba. Kata sabbath maranai tana tombauni kona kega?”
Iesu nikasike i sisiya wai kana abiya si sinimaya. Saba pipiya wai, wose kaimasavisi i wose kairavina si nuwagaire.
Iesu i toiruba i wona, God ana Basileiya wai, mekabage, mekabage ana tere gubai?
Kona wai nikasike, sebare kesana mustard pesina i yauni ba ana bao kamonai i baoni. Mastard i rautiti i gae i keyama, ba manu ragaraganai kasi nigu si bowa.
Ba i toiruba mena i wona, “God ana Basileiya awaika yabata ana tere gubai?
Kona wai nikasike, maranai wasike yeast yogina mom i yauni, ba flour kaikapona yabata i tabiri. Ba i terei i mana flour i ruruwa wai, rutainina.”
Iesu i bomsiri ku Jerusalem i nenae wai, keta dobonai meyaga kaikaposi, ba yogiyogisi kamosi yai ibi beyebeyena, ba i nenae.
Ba pipiya kesana i toirubai i wona, “Bada, pipiya kega pesarisi yawasa mama damanina sina yauni kona?”
Iesu i kaobeyisi i wona, “Ko wose rubai kata matamketa kiudunai kona riu. Basuna pipiya pesarisi sina wose rubai kata sina riu, saba kega rubarubana.
Maranai yove badana ina bomsiri, ba matamketa ina gudui wai, komi matarai koni imsiri ba kona rau kesakesara.” Ba koni bi baba kona wona wona, “Bada matamketa kairavikai kuta botaveyei.” Saba kona ina kaobeyimi ina wona, “Komi kega a kuirimi, memena ko botu?”
Ba komi kona wona, “Kom rorowa yabata ta kam ba ta toma, ba ama meyagai kui beyebeyena.”
Saba kona ina kaobeyimi ina wona, “Komi kega a kuirimi, kona memena ko botu, ko nesirana, komi ereonowami piraga goyo pipiyimi!
Maranai, Abrabam, Isaac, Jacob ba peroperoveta ereonowasi God ana Basileiya kamonai sina mamana kona kitaisi wai, komi kupunai kona tou, ba nibomi koni tara gisigisi.
Kona maranai, pipiya kupura ereonowanai sina botu. God ana ku Basileiya. Ba poraga kamonai, asi gawara sina yauna sina makira.
Damanina ba iyabosi karaku tebi nao wai sini muri, ba iyabosi karaku tebi muri wai sini nao.”
Kona maranai giugiu bitasi mutusi si botu Iesu kurina, ba si wonei, si wona, “Niko kupura ke kasibau taveyei ke nesaira, basuna Herod ana waina ina kasibunuim.”
Iesu i kaobeyisi i wona, “Ko nae nao kukou garagara ko wonei, kata karaku ba maram kanuma goyogoyosi ani kasibaunisi ba gubagubagisi ani yawasisi. Ba kao bi tonuinai au saibira ani kakabi.
Bagunai wata mekabage, saba karaku, maram, ba mara bi tonuinai awaika a wosewosei wai ana bo koboi. Kega kesana God ana Peroveta memena ina rabobo saba Jerusalem kamonai wata ina rabobo.
Ae kiwaiape Jerusalem, Jerusalem, kom peroveta pesarisi kui kasibunuwana, ba God ana kawari yonayona kurim i poraisi wai, akimai kui guda bunuwana. Mara i pesara saki a waini kata am pipiya ereonowasi ati kesanisi, bage kokorereko sinasi, mapemapenai natunatuna e tapitapi ragaunisi wai, rutainina. Saba kom kega am waina.
Ke kinani, kona kairavina wai, am yove tapaoro kwebuna ina mana. Abi suwonim kom kega kuna kinakinaniku yepo maranai kuna wona, “Bibi gairenina kotoi bada wabanai e botubotu.”
Sabbath kesana, Iesu i nae Pharisee biyisi asi bada kesana ana yoveyai ita kam, ba pipiya wai, Iesu sibo kibukibu kabitamni.
Ba sebare kesana yaroyarona ba kaekaena sibo ruruwana wai nai Iesu naonai i mamana.
Iesu Pharisee ba kairuwana kuira biyisi i toirubaisi, i wona, “Ata giu mekabage e wonawona, Sabbath maranai tani yawasa kona kega?”
Saba kosi kega kesana awaika si sisiyei, damanina sebarena i yauni i yawasi, ba i pora taveyei.
Damanina Iesu i wonisi i wona, “Memena bage kom kotoi wata, Sabbath maranai am abapayapayaya kona natum ku dogu kamona ita peku wai, yagiyagina wata kuta taina gaeyei kona kega?”
Saba kega kesana kotoi nikona kairavina i kaobeyei.
Maranai pipiya gawara kaimatanisi si bobine Iesu i kinani wai, niko bi maibai ereonowasi kurisi i sisiya.
I wona, “Maranai tabine kamna kairavina sina yorim wai, kega pipiya kaikaiposi asi gawarai ke makira. Memei bage pipiya bi badana kesana, kega kom rutainim yebo si yorei.
Kona kairavina nao sebare komi ami ruamo i yorimi wai, ina botu ba ina wona, “Am aba makimakira niko sebare ke berei.” Damanina kom kuni sinimaya ba gawara mominai kuna makira.
Saba maranai sina yorim wai, ke nae gawara mominai ke makira. Ba nao pipiya kotai i yorim wai, ina botu maranai ina wona, “Kwaina ke magae ku gawara gairena.” Damanina pipiya si yorisi wai ereonowasi matasi yai sina kao bi gegaenim.
Kairavina iyabosi wata te teretere geyana meyisi wai ereonowasi ina tere kireisi. Ba iyabosi wata te teretere kirana meyisi wai, ina bokabarisi.
Damanina Iesu kam badana kurina i wona, “Maranai kao basuna kamna, kona rabisi kamna kuna wosei wai, kega turaturam ba tuwa teiteim, kona am rakaraka, kona maturaturam marimariyisi kuna yorisi sina kam. Kairavina kosi yebo sina yorim, ba awaika ku wosei wai sini sarobi.
Saba kam kaikapona kuna wosei wai pipiya moyamoyakisi, ba sikesikenisi, ba mata potapotasi, ba digadigasi ke yorisi sina kam
Kosi pipiyisi karaku wata kega sina sarobim, saba God ini gairenim. Ba pipiya asi yawasa totorisi sina bomsiri mena maranai. God ini maisanim.”
Sebare kesana Iesu yabata si makira si kamkam, ba niko sisiya i nonori maranai, Iesu kurina i wona, “Bi bi gairensi kona kotoi God ana basileya poraginai ina makira ba ina kam.”
Iesu i kobeyei i wona, “Mara kesana, sebare kesana kam kaikapo sakina i tupuvi, ba pipiya pesarisi i yorisi.”
Ba kamna marana i neratui wai, ana saibisaibirina i porai i nae pipiya iyabosi i yorisi wai, kurisi ita wonisi, “Ko botu sawara ereonowana ka bobunagi i kakaba.”
Saba kosi ereonowasi si dagui asi sisiya si teretere sisirana. Pipiya i nao wai i wona, “Au tano karaku wata mom a gimoni, ba a nenae ana kitai, abi babaimi ko boteriku.”
Kesana i wona, “Yauku karaku wata mom au bullock asi ten a gimonisi. Ba a kasikasibau ana raurubaisi, sina bagibagi kabitam kona kega. Abi babaimi ko boteriku.”
Yebo kesana i wona, “Yauku karauku wata mom a tabine, kona kairaina kega rubana ana botu.”
Aba sabisaibirina i veramaga, ba awaika si sisiyei wai, ereonowana ana bada i wonei. Ana bada i yagisi wai i wona, “Yagiyagina ke kasibau, ba meyaga kamonai keta badai, ba keta soesoesiyai pipiya moyamoyakisi ba sikesikenisi, ba mata potapotasi ba digadigasi, ke urabaisi kona botu.”
Kega rabarabana ba saibisaibirina i wona, “Bada awaika ku wona wai a wosei, ba saba gawara tupana i madamana.”
Damanina ana bada i wona, “Ke kasibau meyaga ku kupuna ba keta kaikaposi yai ba soesoesi yai pipiya ke wonisi sina riu au yove sini bonuvei.”
Ana wonimi, iyabosi wata a yorisi ba si totoyana wai, kega kesana au kam ina kam rubai.
Mara kesana, koroto kaikapona Iesu yabata si yewo si nenae ba, i taibira ba kurisi i wona.
Kotoi wata ina botu kuriku, ba saba tamana ba sinana, ba nobuna ba tuwateina, ba yebo i kesina ana yawasa kega ini sinikikiyei wai, kona kega au nonorayauna.
Ba kotoi wata ana korosi kega ina kabari, ba ini saununuriku wai, kona kega au nonorayauna.
Kom kotoi wata am waina yove kaidagimina bowaina kairavina wai, kainaona kuna makira, ba maisana kuna kai rubai. Kata bi suwona money rubana, ba yovena kuni kakabi kona kega?
Saba tukeke wata kuni totorana, ba yovena kega kuni kakabi wai, pipya ereonowasi sina kitai wai sini namim.
Sina wona, niko sebare yove bowaina i dagui, saba kega rubana ini kakabi.
Ba taupauma kesana ina tauya taupauma kesana yabata bi abiya kairavina wai, kainaona ina makira ba ini nuwa notanota. Rubarubanana ana abiyabiyisi asi ten thousand, ba kana abiya ana abiyabiyisi asi twenty thousand ini imsi beyisi kona?
Ba kega rubarubanana wai, kana abiya rabarabai ina botubotu maranai, ana kawari yonayona ini poraisi sina nae nuwanuba kairavina sini babai.
Iesu ana sisiya ibo koboi ba i wona, “Kesanina komi, kotoi wata sawara ereonowasi kega ini sinikikiyana wai, kega rubana ini sununuriku. Ba kona wai kega au nonorayauna.”
Enaga wai gairena, ba maranai enaga damina ina kakaba wai, kega rubana tana wosei ini enaga mena.
Kona wai kega i gaire, kata tano kana bibi gairena kukamona tana terei bao kairavina. Kona tano kurina wai i goyo, ba ku boga tani utusewa taveyei. Komi ere tainami wai, ko nonora.
Mara kesana tax aba yuyauna biyisi ba piraga goyo pipiyisi si botu Iesu siti taina baenegei.
Saba Pharisee biyisi ba giugiu bitasi si dagui si gwinigwini “Niko sebare piraga goyo pipiyisi ebi turaturanisi, ba yabata te kamkam.”
Kata Iesu niko bi maibai kurisi i sisiya.
I wona, “Memena bage komi kesana ana sheep asi hundred ba kesana iti siwani wai, awaika ita wosei? Nakoi sheep asi ninty-nine kwapu kamonai iti sumarisi, ba nao kesanaikei i siwana wai, ita nuvenuveni yepo ita panani.
Ba ita panani wai, ere nuwa gairenina ku kabarana ita terei ba ita kabari,
ba ita veramaga ana ku yove.” Damanina turaturana ba maturaturana ita yorisi ba ita wona, “Au sheep i siwana wai a panani, kairavina abi nuwagaire, ko botu tani nuagaire.”
A wonewonimi, kesanina yebo nanakasike, piraga goyo pipiyina kesana ikei ini nuwabirabira wai, sapamai kairavina nuwagaire ina rakata saki. Kega bage pipya gaigairesi asi ninety-nine.
Kona memena bage wasike kesana, ana money asi ten ba kesana iti siwani wai, awaika ita wosei? Kibe ita kapuni ba ana yove ita rubunagi, ba kupura ereonowana ita nuvena kabikabitamni yepo ita panani wai damaina.
Ba ina panani maranai, turaturana ba warewaresina ina yorisi, ba ina wona, “Kobotu, au money kesana ai siwani wai a panani kairavina tani nuwagaire.”
A wonewonimi, kesanina yebo nanakasike piraga goyo pipiyina kesana ikei ini nuwabirabira wai, kairavina God ana aneya sini nuwagaire.
Iesu sisiya i tere damadamanei i wona, “Mara kesana sebare natunatuna sabasebare asi ruwamo yabata si mamana.”
Ba natuna murimurina i wona, “Tama, yauku kau koda buderi sawarisi, karaku nina ke beriku. Damanina ba ana sawara natunatuna asi ruamo i kodeisi.”
Kega rabarabana, ba natuna murimurina ana sawara i gimogimona, ba i kasibau taveyana i nae ku kupura rabaraba. Ba namai, ana money ereonowana i garuroboi.
Ana money i kakabi murinai wai, nao kupura kamonai gomara kaikapona i tupuwa. Ba kona karinai wai kega kesana awaika i mamana.
Damanina ba i nae nao kupura pipiyina marimariyina kesana, kairavina ita bagibagi. Ba nao kupura pipiyina, i porai i nae ana poro ita potaisi.
Ba soya i raobo saki wai, ana waina kata poro kasi kam kwapirisi ita kam, basuna kega kesana kotoi kam i berei.
Kona maranai, nota kurina i botu, ba i wona, “Tamaku ana saibisaibirisi ereonowasi ebi maisanisi, ba kasi kam i rakata saki, ba yauku nina soya a raboraobo.
Ana bomsiri ana veramaga tamaku kurina, ba ana wona, tama, kom ba God kurimi piraga goyo awosei.
Yauku kega damaniku ba kuna yoriku natum, gwabimi yai ana bagibagi am sabisabirisi kesana rutainina.”
Damanina ba i bomsiri i veramaga tamana kurina. Kega i verakasibau ku yove, ba rabarabai naki tamana i kinana i kitai wai i nuwapoyei. I vera i kasibau natuna i tararausi ba i yaoni.”
Ba natuna i wona, “Tama yauku kona kom ba God kurimi piraga goyo a wosei, yauku kega damaniku ba kuna yoriku natum.”
Saba tamana ana saibisaibirisi kurisi i para i wona, “Yagiyaginai kwama monimonikina natuku koi kotei, ba ring ku yaro rakorakona ko terei. Ba kae sumasuma ku kaena koi kotei.
Ba ko nae cow natuna bi kam potana ko kasibunui, ba ereonowata kam kai kapona tana wosei, ba tani nuagaire.
Kairavina niko natuku sebare i rabobo ba i yawasa, i siwana ba a panani, ba damanina kam kaikapona si dagui si bobunagi.”
Kona maranai, natuna iyarokona wai kwapu kamonai i bobagibagi yepo i veraveramaga ku yove. Ba maranai i botu ku yove gwabina wai, inaba gugurina ba pipiya si rikuriku wai i nonorisi.
Damanina aba saibisaibirina kesana i yorei, ba i toirubai i wona, “Awaika e tuputupuwa?”
Ba saibisaibirina i kaobeyei i wona, “Teimkikei i veramaga mena ku yove. Ba teimkikei sinina gairena, ba yawayawasina i veramaga kairavina, tamam cow natuna bi kampotana i kasibunui.”
Damanina tuwana i yagisi saki, wai kega i riu ku yove kamona. Ba tamana i kasibau i babai kata ita riu.
Saba i totoyana, ba tamana i kaobeyei i wona, “Ke kinani, nikosi bodu pesarisi patupatumisi rutainina kairavim abo bagibagi, ba kega meyanai gamom ai kawakasekasyei. Ba awaika gairena kairaviku ku wosei? Kega gote natuna wata ku beriku, turaturaku yabata ka kam ba kai nuwagaire.
Saba niko natum, am sawara bibaine kakaiwakisi kurisi i berena paraparagana. Ba i veramaga ku yove wai, cow natuna bi kam potana kairavina ku kasibunui.”
Tamana i kaobeyei i wona, “Natuku, kom wai mamanina gwabikuwai ke mamana, ba au sawara ereonoana wai, kom karimi yai.
Saba tati nuagaire, ba yata sita sisira basuna, niko teim i rabobo, ba i yawasa, i siwana, ba tapanana meyei.
Iesu ana nonora yauna i wonisi i wona, “Sebare marimariyina kesana, pipipya si botu si wonei, kata ana sawara kasi aba potapota pipiyina wai, ana sawara i resoreso bi garugaruwana.”
Damanina i yorei i botu kurina, ba i wona, “Niko, sisiyim mekabage a noonori, ki mamatariku ana kuiri, kata kom mekabage au sawara ke potapotai. Basuna, kom kega au sawara kuna pota mena.”
Ba sawara kasi aba potapota nuwasinenai i wona, “Au bada au saibirai ebi rukaibuviku ba awaika ana wosei? Yauku kega maragasiku ba tano ana karoi ba abi sinimaya kega rubana ani kawa kinana.”
I wona, “A kuiri awaika ana wosei kata, ana rukaibau maranai wai, turaturaku sina urabaiku asi ku yove mena.”
Damanina ba, pipiya ereonowasi ana bada ana sawara si yauna mom, ba kega si maisani wai, i yorisi si botu. Ba pipiya i nao i botu wai i toirubai i wona, “Kom au bada gwabinai kam taraboga biyamo wata te mamana?”
I kaobeyei i wona, “Yauku olive oil eight hundred gallons a yauni.” Ba sawara aba potapota sebarena i wona, “Nina am paper ke yauni ba yagiyagina ke birai, ke kirumi four hundred gallons wata.”
Ba pipiya bai ruwaina kurina i wona, “Ba kom, au bada gwabinai kam taraboga biyamo te mamana?” I kaobeyei i wona, “Yauku flour begs asi thousand a yanisi.” Sawara aba potapota sebarena i wona, “Nina am paper ke yauni ba ke birai ke kirumi eight hundred wata.
Sebare marimariyina ana sawara kasi aba potapota kwarukwarumina ana bi kose kairavina ikao bi gegaeni. Basuna niko dobu pipiyisi wai, si kose saki kega bage yasegana pipiyisi.
Iesu i wona, “Niko dobu ana mari yai pipiya ki turaturanisi kata marana ina netaveyei wai komi sapamai sina verabeyim ba sini kaikaivim.
Kotoi wata sawara soesoesi yai kega sini tumaganei wai yebo sawara kaikaposi yai kega sini tumaganei. Ba kotoi wata sawara soesoesi yai ina kwaruma wai yebo sawara kaikaposi yai ina kwaruma.
Memena bage kom niko dobu mariyina kairavina kega tebi tumaganim wai, awaika kairavina mariya damana kairavina sini tumaganim.
Ba pipiya asi sawara potaisi kairavina kega sini tumaganeim wai kega kesana kotoi sawara ina berim kuni karimi yai.”
Saibisaibirina kega rubana babada ruamo ina bo saibirisi, kesana ina bosaibira kabitamni, ba kesana ina kaosirei. Kesana ini nuwayauyauni, ba kesana ini sinikikiyei. Komi kega God, ba money kona bosaibirisi.
Pharisee biyisi nikona si nonori wai, Iesu si kao bibisakei, basuna kosi money si nuwayauyauni.
Iesu i wona, “Komi pipiya matasi yai ko wosewose bage komi pipiya gairemi, ba saba God nuwanuwami i kuiri.” Kairavina abi sawara pipiya te nosinosi kurisi sawara kaikapona wai God kurina wai mo’omosina.
Komi Peroperoveta asi kiruma ba Moses ana kao tunetune, ko kibikibi yepo, John Babataito bitana ana ku mara. Saba kona maranai ba i botu karaku wai, God ana basileiya warana gairena te raumamarei, ba pipiya ereonowasi tebi ratu ku kamona te riuriu.
Sapama ba dobu rubana sina momosa, saba Moses ana kao tunetune kega rubana soesoena ikei wata ina momosa.
Meo sebare wata kaowana ini gesei ba wasike kesana bauna ina rabai wai, kona e raukaipara. Ba meo sebare wasike bi bi sairina ina rabai wai, kona yebo e raukaipara.
Mara kesana, namai sebare marimariyina kesana i mamana. Mara patepatena gara monimonikisi yai i kau bunaga, ba ibi mayawana.
Ba namai yebo sebare moyamoyakina kesana, kana waba Lazarus, sinina ereonowana gubaga si bonuvi ba i mamana. Pipiya si kabakabari si botubotu sebare marimariyina ana matam ketai si tereterei.
I bi potapota kata, sebare marimariyina ana aba kamkam tepanai, kam pinipinimisi sita peku wai, ita kam. Ba yebo kukou si botubotu ba kana gubaga si remoremo.
Mara i botu wai, sebare moyamoyakina i rabobo ba aneya kanumina si yauni si gae Abraham parinai si makirei. Ba sebare marimariyina yebo i rabobo, ba si dogui,
ba kanumina i nae rabobo ku gawarina. Namai, sini yara kamonai i gagawa, ba rabarabai naki Abraham i kitai, ba parinai wai Lararus i mamana.
Ba Abraham kurina i yore i wona “Tama Abraham, ki kamyosukuviku, ba Larzarus ki porai yaro rakorakonai okowai ina kutubi, ba pepeku ini nubanubai. Basuna yauku niko keyama kaikarakarasina kamonai, sini yara kaikaponai a mamana.”
Saba Abraham i kaobeya i wona, “Natuku, ke nosi kata yawayawasim maranai, kom am sawara gairesi ku yauna, ba Lazarus sawara goyosi i yauna, saba karaku kom siniyara kamonai, ba kona ebi nuwagaire.
Ba kesana wai kawana sanagina kaikapona kom ba yakai basuti yai e mamana, kata iyabosi nimai kurimi nae asi waina wai, kega rubana sina wosei, kona kega kotoi, memena ke mamana wai ini garubona kurikai.”
Sebare marimariyina i kaobeya i wona, “Kata tama, abi babaim Lazarus ki porai ina nae tamaku ana ku yove.
Namai tuateiteiku asi five te mamana, ina wonisi sina kuiri kata kosi kega sina botu niko ku siniyara gawarina.”
Abrabam i kaobeya i wona, “Tuwateiteim gwabisi yai wai Moses ba Peroperoveta te mamana, kosi awaika tebi sisiyei wai sina nonori.”
Sebare marimariyina i kaobeya i wona, “Tama Abraham, kona wai kega rubana. Saba pipiya kesana rabobowai ina bomsiri mena ba ina nae kurisi wai sini nuwabirabira.”
Abraham i kaobeya i wona, “Moses ba Peroperoveta gamosi kega sina nonora wai, bagunai wata pipiya kesana rabobowai ina bomsiri mena, saba kega sini nuwabirabira.”
Iesu ana Nonorayauna kurisi i wona, “Mekosi sawara pipiya te wosewosisi tebi piragagoyo wai, sina tupuwa. Saba, kotoi karinai te botubotu wai sarobina ina goyo saki.
I gaire kata kona pipiyina kamyonai akima kaikapona tata kausi ba ku boga tati garukirei. Ba kega nikosi pipiya gunaguna ku goyona iti naovisi.
Kona kairavina ko kita kabitanimi! Tuateim wose goyona ina wosei wai ke kao rumatani. Ba ini nuwabirabira wai ana goyona ke nota taveyei.
Memena bage kao kesana kamonai mara seven wose goyona kurim ita wosei, ba mara seven ita botu ita wona, kurim ita tombaubauni wai, ke nota taveyei.
Ba Apostles Bada kurina si wona, “Ama bi geruwana ki rakasi.”
Ba kona i kaobeya i wona, “Ami bi geruwana ina rakata mustard pesina rutainina wai, niko keyama kaikapona kurina kona wona, ke tamosapu ba nisa kamonai kuna rautiti, wai ina bosisirimi.
Memena bage kom am saibisaibirina kwapu kamonai sheep ina potapotaisi kona ina roberobe yepo ina veramaga ku yove wai kuna wona kuna kam kona?
Kona kuna wona kau kamdauwa ke bobunagi. Ba ki kaubunaga ba kuna bo saibiriku ana kam ba ana toma, kona murinai kom kuna kam ba kuna toma.
Aba saibisaibirina ana bada ana waina ereonowana ina wosei saba kega ini kaikaivi.
Nanakasike yebo komi, maranai awaika ereonowana sina wonimi wai kona wosei ina kakaba wai, kona wona “Yakai kona aba saibisaibira mom, ama saibira ka wose wosei.”
Mara kesana, Iesu i tauya ku Jerusalem wai, Samaria ba Galilee biyisi asi bi paraparatai wata i nenae.
Ba ku meyaga kesana iriuriu wai sebasebare asi ten, ereronowasi kasi gubaga leprosy, si verabeyei. Ba rabarabai si msiri.
Ba si parara si wona “Bada Iesu ki nuwanuwanikai!”
Iesu i kinanisi wai i wona, “Ko nae priest kurisi sina bo kinakinanimi.” Ba si nenae wai keta dobonai si yawasa.
Ba kamosi yai sebare kesana, maranai i kinani kata i yawasa wai, i veramaga gamona kaikaponai God i bokabakabari.
Ba Iesu kaenai ku tano i peku ba i kaikaivi. Ba kona sebarena wai, Sameria biyina.
Iesu i toiruba i wona, “Pipiya asi ten si yawasa ba asi nine memena?
Awaika kairavina niko pipiya tumana i kesina i veramaga God ebi kaikaivi.
Ba Iesu kurina i wona, “Ke bomsiri ba ke nae, am bi geruwana i yawasim.”
Mara kesana Pharisee biyisi Iesu si toirubai, kata meyana God ana Basileiya ita botu. Iesu i kaobeya i wona, “God ana Basileiya ina botu wai, kega aba kina kinanina.
Kona pipiya sina wona, nina karaku! kona noi karaku! basuna God ana Basileiya wai komi kamomi yai.”
Ba ana Nonorayauna kurisi i wona, “Mara e botubotu kona maranai ami waina kata Sebare Natuna kota kinani, saba kega kona kinani.
Pipiya kurimi sina wona, sebarena noi! kona sina wona sebarena nina! kega kona vera kibikibisi.
Kairavina, Sebare Natuna ana botuna marana wai bage guba ebo kadari rutainina. Ebo kadari wai sapama erau yasegana e nenae ku sepina.
Saba kainaona niko kimta sini sinikikiyei, ba sini nomosa kaikapona ina yauni.
Sebare Natuna ana botu marana wai, kesanina bage Noah ana marai.
Pipiya ereonowasi si kamkam ba si tomatoma, ba sibi tabitabine yepo, Noah i riu ku waka mena. Ba damanina kutukutuba i botu ba ereonowasi ikasi baigoyonisi.
Kesanina nanakasike yebo Lot ana marai. Pipiya si tomatoma ba si kamkam, sibi gimogimona, ba si bobao ba si bowabowa.
Saba maranai Lot meyaga kana waba Sodom i kasibau taveyei wai, keyama kai karakarasina ba akima boraborasi sapamai si peku, ba pipiya ereonowasi ikasi baigoyonisi.
Nanakasike yebo, maranai Sebare Natuna ina rerematara wai marana.
Kona maranai kotoi wata ana yove wada kupuna tepanai ina mamana wai, kega rubana ina gakira ku yove kamona ana sawara ina yauna. Kesanina yebo, kotoi wata kwapu kamonai ina mamana wai, kega rubana ina veramaga ana ku yove awaika kesana kairavina.
Lot kaowana ko nosi.
Kotoi wata ina wose rubai ana yawasa botawanina kairavina wai, ini siwani. Ba kotoi wata ana yawasa ini siwani wai, ini yawasi.
A wonewonim, kona pominai pipiya ruamo aba dudauwa gawarina kesanai sina dudauwa, kesana ina yauna taveyei ba kesana wata ina mana.
Bibaine asi ruwamo pegapega sina gudagudai, kesana ina yauna taveyei ba kesana wata ina mana.”
Sebasebare ruwamo kwapu kamonai, kesana ina yauna taveyei ba kesana ina mana.
Ana Nonorayauna si toirubai si wona, “Bada memena?” I kaobeya i wona, “pipiya raboraobona memena e mamana wai namai poyake sina notuwa.
Iesu bi maibai ana Nonorayauna kurisi i sisiya. Ba i beyebebeyisi sita kuri kata, mamanina sita rupari, ba kega pari sita boterei.
I wona, “Meyaga kesana kamonai, bi buibuiya bitana kesana i mamana kona wai, God kega i naganagarei, ba pipiya kega i bokuwayisi.”
Ba kona meyagina kamonai wai, yebo sobere kesana i mamana, ba mamanina i botubotu ibi babai, i wonawona, “Ki baisiku kau abiya yabata ama bi kawapata kuna bo bitotori.”
Saba mara pesarina bi buibuiya bitana niko sobere ana bibaba i to’otoyanei. Yepo mara kesana, nuwasinenai i nuwasuya i wona, “Bagunai wata God kega a naganagarei, ba pipiya kega a bokuwayisi.
Saba, niko sobere ebi sinikaina sakiyiku kairavina, awaika e waiwaini wai, ana bo bi totori. Ba kega ana wosei wai, ini sinikaina sakiyiku.”
Ba Bada i wona, “Bi buibuiya kwarukwarumina awaika i sisiyei wai, ko nonori?
God ana pipiya binebinesi kao ba pom kurina te tutou wai, ini buibuiya kabitam ba yawasa totorina ina berisi kona? Ba kega ini baita yaginisi kona?
A wonewonimi, ina kinana kabitamni kata, awaika te waiwaini wai yagiyagina wata sina yauni. Saba, Sebare Natuna ina botu maranai wai, dobuwai bi geruwana ina panani kona?”
Pipiya mutusi asi gairena si notanota tepanisi, ba pipiya ereonowasi si kitakita kireisi wai, niko bi maibai Iesu kurisi i sisiyei.
I wona, “Mara kesana sebasebare asi ruwamo, si nae ku yove taparoro rupari kairavina. Kesana wai Pharisee ba kesana, wai, tax aba yauyauna biyina.
Pharisee biyina i msisaira, ba i kesina kairavina i rupari. i wona, “God abi kaikaivim kata yauku kega sebasebare mutusi rutainisi kosi wai, pisipisikarisi, matamataisigisi, kwarukwarumisi, ba rurukaiparisi kona niko tax aba yuyauna sebarena rutinina.
Yauku taparoro kesakesasike kamosi yai abi siya kao ruamo, ba awaika ereonowana a yuyani wai, asi ten kamonai kesana God a bereberei.”
Saba tax aba yuyauna sebarena rabarabainaki i msiri, ba kega rubana ita gagawa ku sapama. Saba nuwanuwana i ravi ba i wona, “God ki nuwanuwaniku, yauku piraga goyo pipiyiku.”
A wonewonimi, tax aba yuyauna sebarena ana piraga goyo ereonowana, God i nota taveyei ba kega Pharisee. Pipiya ereonowasi sina bokabara meyisi wai, God ina tere kireisi. Ba pipiya iyabosi te teretere kireina meyisi wai, ina bokabarisi.
Pipiya yebo pepeya si yauna si botubotu, Iesu yaronai ita borubaisi kairavina. Ba maranai ana Nonorayauna nikona si kinani wai, si yegaisi.
Saba Iesu pipiya gunaguna i yorisi si botu kurina, ba i wona, “Pipiya gunaguna ko boterisi sina botu kuriku, ba kega koni gesisi. Kairavina, pipiya, nikosi pipiya gunaguna rutainisi wai, kosi God ana Basileiya karisi yai.”
Abi suwonimi, kotoi wata God ana Basileiya, kega pipiya gunaguna rutainisi ina yauni wai, kega meyana ina riu ku kamona.
Jew biyisi asi bada kesana, Iesu i toirubai i wona, “Aba bi beyebeyena gairem, awaika ana wosei, ba yawasa mama damanina ana yauni?”
Iesu i kaobeyei i wona, “Awaika kairavina ku yoriku gaireku, kega kesana kotoi gairena, saba God i kesina wata gairena.
God wonana ku kuiri? Kega ke rukaipara, kega ke kasibunuwa, kega ke pisikara, kega pipiya kesana ki sisiyana kwarumei, ba tamam ba sinam ke kao baisiyeisi.”
Sebarena i kaobeya i wona, “Yauku yogiyogikuwai ba i botu karaku, nikosi wona ereonowasi abo sisiriyana.”
Iesu nikona i nonori maranai wai, kurina i wona, “Wose kesana wata kuna wosei, am sawara ereonowana ki gimonei ba moneyna pipiya moyamoyakisi ke berisi, ba am mariya sapamai kuna yauni. Ba ke botu kuni sununuriku.”
Saba kona i nonori wai, i nuwapoya saki, basuna kona wai i mariya saki.
Iesu sebarena i kitai kata ibi nuwapoya wai, i wona, “God ana Basileiya riunina kairavina wai, pipiya marimariyisi kurisi ina padapada.
Abi suwonimi, God ana Basileiya riu boneina kairavina pipiya marimariyina kurina i padapada saki. Kega bage camel siu niponina ina riu bonei rutainina.”
Pipiya nikona si nonori wai, si toirubai si wona, “Kata iyabosi wata yawasa mamadamanina sina yauni?”
Iesu i kaobeya i wona, “Awaika pipiya kurisi i padapada wai, God kurina kega i padapada.”
Peter Iesu kurina i wona, “Yakai ama sawara ereonowasi kai sumamarana, ba kom ka kibikibim.”
Iesu kurisi i wona, “A bisuwonimi, kotoi wata God ana Basileiya kairavina ana yove ba kaowana, kona tuwateiteina, kona natunatuna, ba tutununa ini sumarisi wai,
puyo kaikapo sakina ina yauni, niko maranai. Ba mara damonai yawasa mamadamanina ina yauni.”
Iesu ana Nonorayauna asi twelve i taina sireisi, ba kurisi i wona, “Ta gegae ku Jerusalem, ba awaika ereonowana Peroperoveta Sebare Natuna kairavina si kirumi wai, wosena ina tupuwa.
Sina patumi, pipiya bausi ku yarosi sina terei. Kosi sini namei, sini gigimi, sina kanui, sina kwapui, ba sina kasibunui.
Saba mara bi tonuinai ina bomsiri mena.
Saba ana nonora yauna nikona si subi buruburuvei. Kurisi wai basuna i buniyei, ba awaika i bi sisiyei wai kega si kuiri.”
Iesu i veravera kasibau ku Jericho maranai, sebare mata potapotana kesana keta parinai i makira i mamana ba ibi kawakinana.
Ba maranai i nonori kata pipiya korotosi parinai si yewo si nenae wai, i toirubaisi i wona, “Awaika etuputupuwa?”
Si wonei si wona, “Iesu Nazareth biyina i yewo e nenae.”
I para i wona, “Iesu David Natuna! ki kamyosukuviku.”
Pipiya keta sibi naovei wai sebare mata potapotana si yegai, ba si wonei kata kawana ita pota. Saba kona gamona kaikaponai i para tupetupena i wona, “David Natuna ki nuanuaniku!”
Iesu i msiri, ba pipiya i wonisi kata sebare mata potapotana sita botuvei kurina. Maranai i botu Iesu ku parina wai, Iesu sebarena i toirubai,
I wona, “Am waina awaika kairavim ana wosei?” Sebarena i kaobeya i wona, “Bada au waina ani kinana.”
Iesu kurina i wona, “Ki kinana, am bi geruwana i yawasim.”
Yagiyagina wata sebarena i kinana, ba Iesu i saununuri, God i bokabakabari ba Pipiya ereonowasi si kinani wai, kosi yabata God si bokabakabari.
Iesu i riu ku Jericho, ba kamonai i yewo i nenae.
Ba kona meyaginai, sebare kesana, kana waba Zacchaeus i mamana. Kona wai tax aba yuyauna biyisi asi bada kesana, ba sebare marimariyina.
Ana waina mekabage, ba Iesu ita kinani. Saba kega rubana, basuna kona wai i dubodubo saki, ba pipiya korotosi si imsi papari.
Kona kairavina i vera i nao i nae, ba keyama kana waba sikamo i gaeni. Kata Iesu kona ketanai i botubotu wai, ita kinani.
Iesu i botu kona ku gawarina maranai, i gagawa, ba kurina i wona, “Zacchaeus, ke gakira yagiyagina, karaku am yoveyai ana mana.”
Damanina Zacchaeus yagiyagina wata i gakira, ba ere nuwagairena Iesu i kaikaivi, ba i urabai i nae ana ku yove.
Pipiya ereonowasi nikona si kinani wai si yagisi, ba si rugugu si wona, “Piragagoyo pipiyina saba kurina ebo wagawaga.”
Saba Zacchaeus i bomsiri, ba i wona, “Bada, karaku nina ke kinani, au sawara ana keyauwari ruwamo, ba sepina pipiya moyamoyakisi ana berisi. Ba memena bage kotoi wata a kwarumei, ba ana sawara yogina a pisikari wai, ana bere meyei. Ba rubana kesanina asi bata yebo ku tepana ana terei.
Iesu kurina i wona, “Karaku yona yawasa i botu niko ku yove, basuna niko sebare wai yebo kona Abraham natuna.
Kairavina, Sebare Natuna i botu pipiya siwasiwanisi ina nuvenisi ba ini yawasisi.”
Pipiya nikona sibi taina baenegei maranai, Iesu ana sisiya i tubotaini, ba bi maibai kurisi i sisiya. Basuna matapa i botu Jerusalem ku gwabina, ba pipiya si nosinosi kata, God ana Basileiya mara kesana ita rerematara.
Iesu i wona, “Mara kesana, sebare marimariyina kesana i mamana, kona wai pipiya kaimatanina. Ba mara kesana, i tauya ita bowagawaga, ku rabaraba kupura kesana. Ba namai pipiya maragata sita berei kata bi taupauma kairavina, ba yebo ita veramaga mena.
Muriyai ita tauya wai, ana saibisaibirisi asi ten i yoriisi, ba kesakesasike wata gold ibo pataisi i berisi. Ba i wona, “Nikosi money ko taura sina bobagibagi yepo ana veramaga.
Saba ana pipiya si sinikikiyei wai kairavina, i nae ba murinai wara si porai si wona “Niko sebare kega ama waina kurikai ini Taupauma.
Saba sebarena si wosei i Taupauma, ba i veramaga mena ana ku yove. Ba ana saibisaibirisi money i berisi wai, asi wara i porai sita botu, ba karisiyai ita kuiri kata, ana money mekabage wata si wosei.”
Ana saibisaibirina kesana i nao i botu wai i wona, “Bada am gold kesana ku beriku wai yebo ten tepanai a wosei”.
Ana bada i kaobeyei i wona, “Kuwose kabitamni, kom aba saibisaibira gairem. Sawara soesoena ku wose kabitamni kairavina meyaga kaikaposi ten ana berim kuni badisi.
Ana saibisaibirina kana bi ruwamo i botu ba i wona, “Bada am gold nina, ku tepana yebo yaro sepina a wosei.”
Ana bada i kaobeyei i wona, “Kom meyaga kaikaposi yaro sepina ki badisi.”
Ba ana saibisaibirina kesana yebo i botu kurina, ba i wona, “Bada am gold ku beriku wai nina, garai a sumai ba ai buneyei i mamana.
A nagarim, basuna kom sebare padapadam, kom awaika kega ku tereterei wai ke yuyauni, ba awaika kega ku bobaoni wai ke bo’oyauna.”
Ana bada i kaobeyei i wona, “Kom aba saibisaibira kawakasekasem, kom i kesim am sisiyai ani buibuiyim. Ku kuiri kata yauku sebare padapadaku, awaika kega a terei wai a yuyauni, ba awaika kega a baoni wai a bo’oyauna.
Awaika kairavina au money kega ku terei i bagibagi? Kata a veramaga wai yebo yogina tepanai ata yauni.”
Damanina pipiya nai parinai simsimsiri wai, kurisi i wona, “Gold karinai ko yauna taveyei, ba ko nae nao saibisabirina karinai gold asi ten te mamana wai ko berei.”
Saba kosi si wona, “Bada, kona wai gwabinai matapa gold asi ten te mamana.”
Taupauma i kaobeya i wona, “Pipiya iyabosi wata gwabisi yai sawara pesarisi te mamana wai, yebo tepanai ana berisi ani pesari. Ba saba, iyabosi wata gwabisi yai kega kesana awaika emamana wai, awaika yogina ikei gwabisi yai e mamana wai, ana yauna taveyei.
Ba nakosi kau abiya, iyabosi kega asi waina yauku ati Taupauma wai, ko yaunisi ko botu nina naokuwai koni kasibunuwana.”
Iesu nikona i sisiyei i kakaba wai, i tauya i nao i gegae ku Jerusalem.
Ba maranai i botu Bethphage, ba Bethany meyagisi ku gwabisi, koya kana waba Olives tepanai ana Nonorayauna ruwamo i poraisi si nao. Ba kurisi i wona,
“Koi nao ko nae nao ku meyaga naoti yai. Ba kona riuriu wai, donkey natuna nigonigorina kona kinani. Kega meyana pipiya kesana i geru ku tepana. Ko tombubauni ba ko yauni ko botu nikei.
Ba memena bage kotoi wata ina toirubaimi ina wona, “Awaika kairavina ko tombubauni? Ko wonei ko wona, Bada e waiwaini.”
Pipiysi iyabosi wata i poraisi si nae wai, awaika wata Iesu i wonisi wai nanakasike i tupuwa si kinani.
Ba donkey kana nigora si tombubauni maranai, donkey babadisi si toirubaisi si wona, “Awaika kairavina donkey ko tombubauni?”
Kosi saba si kaobeyisi si wona, “Bada e waiwaini.”
Damanina si yauni si nae Iesu kurina, ba kasi gara ku tepana si garu gegeyana, ba Iesu donkey ku tepana si gerui.
Iesu i geru i nenae wai, pipiya kasi tarasowo si botavetaveyana ba naonai ketai si yabara.
Ba i botu Olive koyana ita gakirei gawarinai, ana Nonorayauna korotosi si dagui wose kaimasavisi i wose si kinana kairavina, gamosi kaikaponai God si bokabakabari.
Si wona, “Taupauma Bada kana wabai e botubotu wai, God ini gaireni. Nuwanuba sapamai ba Kadara God kurina.”
Pharisee biyisi mutusi koroto kamonai Iesu kurina si wona, “Bi beyebeyena biyim, am Nonorayauna ke wonisi kawasi sina pota.”
I kaobeyisi i wona, “A wonewonim kosi kawasi sina pota wai, saba akima sina parara”.
I botu Jerusalem ku gwabina maranai, i kinana meyagina i kinani, wai kairavina i tou.
I wona, “Kom niko marai awaika nuwanuba ita berim wai kuirina wata kuta yauni. Saba karaku kega rubana matami yai kuna kinani.
Mara ina botu wai, kam abiya sina botu sina gari pipinim, ba sini subibirim, ba sepinai ba seipinai, sina riu beyebeyim.
Kom, ba natunatum am papa kamonai te mamana wai, sina kasi baigoyonimi. Kega kesana akima kana gawarai e mamana wai, sina boterei kana gawarai ina mana. Basuna kom God i botu kurim wai marana kui buruburuvei.”
Damanina, Iesu i riu ku yove taparoro kamona, ba pipiya sibi gimogimona wai, i rukwabina si rukasikasibau.
Kurisi i wona, “God wonana i kirumi i wona, au yove wai pari yovena. Saba komi ko wosei wai pisipisikarisi asi aba kobakoba yovena.”
Marana patepatena yove taparoro kamonai ibi beyebeyena. Saba priest babadisi, ba giu bi beyebeyena biyisi, ba pipiya asi babada asi waina sita kasibunui.
Saba kega keta memena si panani ba sita wosei, basuna pipiya ereonowasi kona wata wonana sibo kikisi.
Mara kesana, Iesu yove taparoro kamonai ibi beyebeyena, ba wara gairena i raumamarei maranai, priest kaikaposi, ba giugiu biyisi Israel asi babada yabata si botu kurina, ba si toirubai si wona,
“Ke wonikai memena bi badana ku yauni wai nikosi wose ke wosewose, kotoi i damaninei?”
Iesu i kaobeyisi i wona, “Yauku yebo ana toirubaimi.
John sapamai bi badana i yauni wai, i babataito kona pipiya karisi yai?”
I kesisi wata kamosi yai si kawapata, ba si wona, “Tana wona sapamai bi badana i yauni wai, ina toirubaita ina wona, awaika kairavina John kega koi geruvei.”
Ba yebo tana wona pipiya karisiyai bibadana i yaunu wai, pipiya ereonowasi akimai sini kasibunuwanita. Basuna kosi si kuiri kata John kona Peroveta kesana.”
Kona kairavina si kaobeyei si wona, “Kega ka kuiri memena bi damaina i yauni.”
Iesu i wona, “Yauku yebo kega ana wonimi kata memena bibadana a yauni wai nikosi wose a wosewose.”
Damanina Iesu niko bimaiba pipiya i wonisi, i wona, “Mara kesana, sebare kesana wine i baoni ba baona baobao bitasi i berisi sita potai. Ba i kasibau taveayana i nae mara veoromina.
ba boyauna kana marai, ana sabisaibirina kesana i porai aba potapota biyisi kurisi, kata kana koda wine uwana, mutuna sita berei. Saba bao aba potapota biyisi ana saibisaibirina si ravi, ba yaro kabana si pora taveyei i nae.
Sebarena yebo ana saibisaibirina kesana i pora meyei. Saba niko sabisaibirina si ravi, ba si wosei i sinimaya, ba yaro kabana si pora taveyei i nae.
Sebarena kega i boterei, saba ana saibisaibirina yebo kana bi tonu i porai i nae. Saba kosi si ravi ba sinina si purupurukani, ba si garu kasibauvei.”
Damanina wine baona badana i wona, “Awaika ana wosei? Natuku ai nuwayuyauni wai, kona ani porai, memena bage kona sina bokuwayei.”
Ba bao aba potapotaisi natuna si kinani wai, si kao boneyana si wona, “Niko wine baona badana natuna, tana kasibunui, ba niko bao ini karitiyai.”
Damanina wine baona ku kupuna si garu kasibauvei, ba si kasibunui. Wine baona badana awaika kurisi ina wosei?
Ina botu nakosi bao aba potapotaisi ini kasibunuwana, ba wine baona pipiya bausi ina berisi. Pipiya si nonori wai, si wona, “Nikona kega meyana ina tupuwa.”
Iesu totorina kurisi i kinana, ba i toiruba i wona, “God wonawona si kirumi wai mekabage e wonaona? Akima yove bowabowasi si sinikaikaiyei wai, kona akimina, akima kaimasavina damana.
Pipiya ereonowasi kona akimina ku tepana sina peku wai, sini pokipokiyisi. Ba akimina kotoi wata ku tepana ina peku wai, kona pipiyina ina kasi gudagudai.”
Giugiu bitasi ba priest kaikaposi keta si nuveni kata, mekabage ba yagiyagina wata sita patumi. Basuna si kuiri kata niko bi maiba wai kosi kasi sisiya, saba pipiya si nagarisi.
Kona kairavina pipiya bi kae botaina biyisi si maisanisi kata kaena sita botaini. Ba awaika iti sisiyana goyoi wai, Rome kaiwabona ku yarona sita terei.
Damanina bi kae botaina biyisi Iesu si toirubai si wona, “Bai beyebeyena biyim, ka kuiri kata kom awaika kebi sisiyana, ba kebi beyebeyena wai, totorisi wata. Ba kega kesana kotoi kurina ke pekupeku. Kom God ana ketai, ba wona damanai kebi beyebeyena.”
Si wona, “Kuta wonikai Caesar tax kana berei wai, damanina kona kega?”
Iesu i kuiri kata kosi sibi kae bo taina, wai kurisi i wona,
“Silver coin kesana koi beyiku ana kinani.” Ba si beyei i kinani wai, i wona, “Kotoi gubana, ba kana waba niko coin tepanai?”
Ba kosi si kaobeyei si wona, “Caesar.” Iesu kurisi i wona, “Awaika Caesar karinai wai, damanina Caesar ko berei. Ba awaika God karinai wai yebo, God ko berei.”
Awaika debai i sisiyei wai, kega rubana kaena sita botaini. Ba i kaobeyisi wai, si sinimaya ba kawasi si pota.
Ba Sadducee biyisi, duvu kesana, kosi si nosinosi kata pipiya sina rabobo wai, kega sina bomsiri mena. Si botu Iesu kurina ba si toirubai.
Si wona, “Bi beyebeyena biyim, Moses ama giu i kirumi i wona kata maranai, sebare tabitabinena kega ere natunatuna ba ina rabobo wai, tuwateina soberena ina rabai, kata, natunatuna ini tuveisi.”
“Mara kesana, sebasebare asi seven si tupuwa. Sebare iyarokona wasike kesana i rabai, saba kega ere natunatuna, ba sebarena i rabobo.
Ba soberena teina murinai i tupuwa wai, i rabai.
Yebo teisi kasi bi tonu murisiyai yebo i rabai. Ba wosena kesanina i tuputupuwa yepo, sebasebaresi asi seven wasikena kesanina si rabai. Ba saba kega ere natunatusi ba si rabobo.
Ba bokoboina wai wasikena yebo i rabobo.
Sebasebare asi seven niko wasike si rabai. Ba raboraobosi asi bomsiri mena maranai, niko wasike wai kotoi kaowana?”
Iesu i kaobeyisi i wona, “Karaku niko kimta sebasebare ba bibaine te tabitabine.
Saba, pipiya bobo bunagisi God matanai, mara waunai sina bomsiri mena, ba kega meyanai sina tabine.
kosi wai aneya rutainisi, ba kega meyana sina rabobo. Kosi wai God natunatuna, basuna, kosi rabobowai sina bomsiri mena.
Saba Moses dipa kaikarakarasina rurutuvinai i debeina kabitamni, kata raboraobosi si bomsiri mena kairavina i sisiya i wona, “Bada wai kona Abraham ana God, ba Isaac ana God, ba Jacob ana God.
Kona wai pipiya yawayawsisi asi God, kega pipiya raboraobosi asi God. Basuna kona kurina wai, pipiya ereonowasi yawayawasisi.”
Giu bi beyebeyena biyisi mutusi si kaobeyei si wona, “Ku kaobeyena kabitam.”
Damanina ba kega kesana kotoi muri yai i toiruba meyei.
Damanina Iesu i toirubaisi i wona, “Mekabage wai pipiya te wonawona kata, keriso kona David natuna?
Basuna David i kesina Psalm bukana kamonai i wona, BADA GOD au Bada, kurina i wona: Nina kasukuwai ke makira ke mana,
yepo kam abiya ereonowasi kae gaburimi yai, kaem kana aba mamana ana tereisi.
David i wona kata ana Bada Keriso, ba mekabaga wai Keriso, kona David natuna?”
Pipiya ereonowasi sibi taina baenega maranai, Iesu ana Nonorayauna kurisi i wona,
“Ko kita kabitamnimi, kata komi kega giu bi beyebeyena biyisi rutainisi. Kosi asi waina kasi tara sowo veoromisi, tokarukaruvisi sina kote, ba sina yewo neubuwa. Asi waina kata bi gimona gawarisiyai pipiya sina bo kuwayisi, ba sini kaikaivisi. Kosi Jew biyisi asi duwu yovesi yai aba mamana kaimatanisi te binebine ba te makimakira. Ba poraga gawarisi yai wai, kaiwabo asi gawarai te makimakira.
Kosi sobesobere te getawanisi, ba asi sawara, ba asi yove tebi karisi yai. Ba tebi kwarukwaruma wai, asi pari veoroma goyosi te raupari. Kosi pipiyisi wai, asi saroba goyona mom sina yauni.”
Iesu yove taparoro kamonai ibi kinana, ba pipiya marimariyisi, asi puyo, puyo kana ku bo bitaura mena si tereterei.
Ba yebo ibi kinana, ba sobere moyamoyakina kesana i botu, ba penipeni yogiyogisi asi ruwamo i terisi.
Iesu i wona, “Abi suwonimi, niko sobere moyamoyakina, ana puyo i rakata saki i terei. Kega bage pipiya ereonowasi.
Nikosi pipiya ereonowasi, asi mariya nunusiyai, asi puyo si taura. Saba kona wai, ana gomara kamonai, awaika tepanai ita mana wai, ereonowana i terei.”
Iesu ana Nonorayauna mutusi, yove tapaoro si kinani wai sibi wareyei. Kata akima monimonikisi yai, ba pipiya God si puyoi wai, sawarisi yai si sarui wai, kana kinana ibi nuwarubaruba. Saba Iesu i wona,
“Mara e botubotu, kata awaika karaku nina ko kinakinana wai, kega akima kesana wata kana gawarai ina mana, ereonowasi sini garukikirana.”
Ana Nonorayauna si toirubai si wona, “Bi beyebeyena biyim, meo maranai nikosi sawara sina tupuwa, ba abi matakira kana kitai kata nikosi sawara sina dagui sina tupuwa?”
Iesu i kaobeyisi i wona, “Ko kita kabitam, kata pipiya kega sini kwarukwarumimi.” Basuna pipiya pesarisi wabakuwai sina botu sini sisiya, ba sina wona, “Yauku Keriso ba, mara i botu saba kega koni saununurisi.
Maranai abiya, ba pipiya bi badana sini bi gegeyei, warana kona nonori wai, kega kona nagara. Nikosi sawara sina tupuwa, saba mara damona kega ina botu yagiyagina.”
I wona, dam kesana ina bomsiri, ba dam kesana ini abiyei. Ba kupura kesana ina bomsiri, ba kupura kesana ini abiyei.
Dobu ereonowana kamonai, uriyoyo kaikaposi, ba gomara, ba gubaga goyogoyosi sina tupuwa. Ba wose aba naganagarisi, ba matakira kaikaposi, sapamai sina tupuwa.
Nikosi sawara muri yai sina tupuwa. Saba, kainaona komi sina patumimi, ba sini tupa ketowanimi. Ba sina yaunimi kona nae Jew biyisi asi duwu ku yovesi, ba sini kasekase mainimi, ba patuma ku yovesi sina terimi. Ba yauku kairaviku sina botuvimi tautaupauma ba kaikaiwabosi kurisi.
Ba kona maranai wara gairena kurisi koni sisiyei.
Saba, kainaona ko nuwasuya kabitam, kata kega mekabage kona papara meyimi kairavina koni nuwapoya.
Basuna nuwasuya, ba sisiya ana berimi, wai kega kami abiya kesana ini imsi beyei kona ina teresirei.
Tutunumi, ba tuwateiteimi, ba turaturami, ba ami rakaraka damana, kami abiya ku yarosi sina terimi, ba mutumi sini kasi bunuwanimi.
Yauku kairaviku, pipiya ereonowasi sini sinikikiyimi.
Ba kega uyavimi kesana wata, gayamimi yai ina siwana.
Koni imsikikita wai, yawasa mamadamanina kona yauni.
Maranai abiya biyisi kona kinanisi Jerusalem sini bi subibiri wai, kona kuiri kata Jerusalem kasi bi goyonina marana i botu.
Ba pipiya iyabosi Judia kupurinai te mamana wai, sina vera ku koya. Ba iyabosi wata Jerusalem meyagina kamonai te mamana wai, sina kasibau taveyei ba yebo iyabosi matarai te mamana wai, kega sina riu ku kamona.
Kairavina nikona wai, God ana saroba. Peroveta si kirumi wai, ereonowana ina tupuwa.
Kona maranai bibaine manamanavisi, ba bibi susuisi kurisi wai ina goyo saki. Ba nuwapoya kaikapona, ina botu niko ku kupura, ba God ana saroba nikosi pipiya ina berisi.
Ba mutusi seri yai sina rabobo, ba mutusi wai sina patumisi, ba sina yaunisi sina nae dobu bubausi yai sina terisi. Ba God kega si kuiri wai pipiyisi, Jerusalem sina resoresoi yepo, God asi mara rubana i terei wai ina yauni.
Kona maranai, kao ba nawaravi, ba gwamegwame kurisi, matakira bubausi yai sina tupuwa. Ba dobuwai yoyo ini bi garui, ba gugurinai wai, dam ereonowasi sina nagara, ba asi nota ina peku.
Pipiya sina nagara saki, ba sini potapota kata awaika dobuwai ina tupuwa. Kairavina sapama sawarisi sina rugusugusu, ba asi keta sini siwani.
Kona maranai, Sebare Natuna kadara kaikaponai, ba ere maragasina guba kamonai ina botubotu sina kitai.
Nikosi sawara sina dagui sina tuputupuwa maranai wai, ko msiri, ba ko tarakata, basuna ami bai yawasa i neratui.
Damanina ba Iesu niko bimaibai kurisi i sisiya i wona, “Koveya keyamina, ba keyama mutusi, ereonowasi ko kinanisi,
maranai sina dagui sina numonumo wai, ko kuiri kata kwamra i tom.
Kesanina yebo, maranai nikosi sawara kona kinana sina tupuwa wai, kona kuiri kata God ana Basileiya i neratui.
Abi suwonimi, kata nikosi sawara ereonowasi sina tupuwa, ba muri yai niko kimta pipiyisi sina rabobo.
Sapama ba dobu sina momosa, saba wonaku kega meyanai ina momosa.
Ko pota kabitamnimi! kega bikam poragana, ba toma neganega kurisi kona peku saki. Ba kega niko dobu yawasina koni nuwapoyei, ba marana ina botu wai, ini sikwanimi bage riwariwa rutainina.
Kairavina, kona maranai pipiya dobuwai te mamana wai, ereonowasi kurisi ina botu.
Matami sina tamotatara, ba mamanina kona rupari. Kata maragata kona yauni, ba nikosi sawara sina tupuwa wai, ereonowasi kona riubonena, ba Sebare Natuna naonai koni imsiri.”
Iesu mara patepatena, yove tapaoro kamonai ibi beyebeyena. Ba rabisi patepatena, i kasikasibau Olives ku koyana, ba namai i mamana yepo, mara i tomtom.
Ba mamanina, maratom didibarinai, bi taina baenegina kairavina, pipiya ereonowasi si nenae ku yove taparoro mena.
Mara i botu, kata kam kaikapona kana waba, Baisaubona kamna kairavina. Kona maranai wai flour kega yeast yabata te kapukapuni.
Priest kaikaiwabosi, ba giugiu bitasi pipiya si nagarisi kairavina, bibuneyai Iesu kasibunuina ketana si nuvenuveni.
Damanina ba Satan, Iesu ana Nonorayauna kesana, kana waba Judas Iscariot i riuni.
Ba damanina Judas i nae priest kaikaiwabosi, ba yove tapaoro kana aba potapota babadisi yabata si sisiya, kata mekabage Iesu kurisi iti wawanei.
Kosi si nuwagaire saki, ba si damaninei kata, Judas money yai siti maisani.
Judas i damaninei, ba i dagui keta i nuvenuveni, kata kega koroto matasi yai, Iesu ku yarosi ita terei.
Damanina, ba bread kega yeast yabata, kanina marana i neratui. Ba kona maranai, sheep natunatusi baisaubona kamna kairavina, siti kasibunuwana.
Ba Iesu ana Nonorayauna asi ruwamo, Peter ba John i poraisi i wona, “Ko nae kairavita Baisaubona kamna kona bobunagi.”
Saba kosi si toirubai si wona, “Am waina memena kana bo bunagi?”
Iesu i kaobeyisi i wona, “Maranai, meyaga ku kaikapona kona riuriu wai, sebare kesana okowa kiubuna ina kabakabari, ba ina vera beyimi. Ko kibi ko nae meo ku yove ina riuriu wai, kona ku yovena mena.”
Ba yove badana kurina ko wona, bi beyebeyena bitana i wona, “Yauku au Nonorayauna yabata, baisaubona kamna kana kani wai, gawarina memena?”
Kona yovena kamonai, tepana batarinai, gawara kaikapona, ereonowana bobo kepanina ini beyimi. Namai baisaubona kamna ko bobunagi.
Damanina ba si tauya si nae, ba awaika ereonowana Iesu kurisi i sisiyei wai, nanakasike si panani. Ba baisaubona kamna si bobunagi.
Kam maranai, Iesu ana Nonorayauna yabata kam gawarinai si makira,
ba kurisi i wona, “Awaina sakiyei, kata niko baisaubona kamna komi yabata tata kani, ba muriyai siniyara ana paiwarei.
A wonewonimi, niko kam kega ana kanikani yepo, basuna damana God ana Basileiya kamonai, ina tupuwa.”
Iesu vedu i yauni murinai, God kurina i kaikaiwa, ba i wona, “‘Nikona ko yauni, ba i kesimi kamomi yai koi kodei.
Kairavina a wonewomim, vine uwana kega ana tomatomani yepo, God ana Basileiya ina botu.’”
Damanina ba bread i yauni, ba God kurina i kaikaiwa, ba i botomni, ba ana Nonorayauna i berisi, i wona, “Nikona yauku tupuviku, komi kairavimi i berena wai yauku aba nuwa raupairiku kairavina, nikona ko wosei.”
Kambira murinai, wosena kesanina, vedu i yauni, ba i wona, “Niko vedu kona God ana kao baiyoyobana wauna, yauku taraku kamonai, komi kairavimi i tamosewa wai.
Saba ko nonora, pipiya yauku ini wawaniku wai, kona pipiyina karaku nina yabata ka kamkam.
God i wainei kairavina, nanakasike Sebare Natuna ina rabobo. Saba, meo pipiya ini wawanei wai, kona pipiyina saroba goyona mom ina yauni.”
Damanina ba si dagui i kesisi kamosi yai sibi kasekasemaina bibirana, kata kotoi niko wose ita wosei.
Yebo Iesu ana Nonorayauna kamosi yai, bi kawapata i tupuwa, kata kamosi yai kotoi pipiya kaikapona.
Iesu kurisi i wona, “Matara damsi asi taupauma bi badabada bitasi, ba iyabosi bi badana te yuyauna wai, i kesisi te yoreyore meyisi, kata kosi pipiya kuris si gaire saki.
Saba komi kurimi wai, kega nanakasike, komi kamomi yai pipiya kaikapona ina wosei kata kona ini pipiyaikei rutainina. Ba bi badana ina wosei kata, kona saibisaibirina rutainina.
Kata kotoi pipiya kaikapona, pipiya e makimakira ba e kamkam wai kona, pipiya ebo saibira wai? Eee, nao pipiya e kamkam wai kona. Saba, komi kamomi yai wai, yauku kona saibisaibirina kesana.
Au ruruba ereonowasi kamosi yai wai, komi yabata tamsiri.
Ba Tamaku mekabage maragata i beriku ani bada wai, komi yebo, nanakasike maragata ana berimi koni bada.
Kata au Basileiya kamonai wai, komi yauku yabata tana kam, ba tana toma. Ba taupauma asi aba makimakirai kona makira, ba Israel damsi asi twelve koni taupaumisi.”
Iesu i wona, Simon! Simon! Ke nonora! satan God gwabinai bi damanina i yauni. kata ereonowami ina raurubaimi. Goyona, ba gairena kamomi yai ini buburanei, nanakasike bage, baobao bitana wheat e rukosokosovi wai rutainina.
Saba Simon, kom kairavim matapa a rupari, kata am bi geruwana kega ina peku. Ba maranai kuna veramaga mena kuriku wai, tuwateiteim kuna bobi maragasisi.
Saba Simon i kaobeyei i wona, “Bada yauku abo bunaga, kata kom yabata tana nae ku patuma yove, ba tana rabobo.”
Iesu i kaobeyei i wona, “Peter, a wonewonim, karaku, muri yai kokorereko ina tou wai, kom mara tonu kuni gesaira kuna wona, kata kega kukuiriku.”
Damanina ba Iesu ana Nonorayauna i toirubaisi i wona, “Nao maranai, kega money kana kautu, kona wagawaga asi kautu, ba kae sumasuma yabata ai poraimi wai, sawara kesana kobo kabai kona kega?” Kosi si kaobeyei si wona, “kega awaika kesana kabo kabai.”
Iesu i wona, “Saba karaku kotoi wata ere ana money kautuna, kona ere ana wagawaga kautuna wai, ina yauna. Ba kotoi wata karinai seri kega wai, kana tara sowo ini gimonei, ba seri kesana ina gimoni.
Kairavina a wonewonim, peroperoveta kairaviku si kiruma si wona, pipiya goyogoyosi rutainisi ina rabobo. Ba awaika kairaviku si kirukirumi wai, wosena e tuputupuwa.”
Ana Nonorayauna si wona, “Bada ke kinani, nina seri ruwamo.” Iesu i kaobeyisi i wona, “Kona damanina.”
Iesu mamanina i wosewosei wai rutainina, meyaga kaikapona i kasibau taveyei, ba ana Nonorayauna yabata si nae Olive ku koyana.
Ba si verakaibau ku gawarina wai, ana Nonorayauna kurisi i wona, “Ko rupari kata kega ku ruruba kona riu.”
Damanina i sumarisi kega i nae saki, ba i maere sogasoga, ba i rupari.
I wona, “Tama kuna waini wai niko paiwara veduna karikuwai ke yauna taveyei. Saba kega yauku au waina, ba kom am wainai ina tupuwa.”
Ba sapamai aneya i botu, kurina i rerematara, ba ibo bi maragasi.
Iesu nuwayara kaikapo sakina kamonai i rupari, ba poyapoyana tara rutainina ku tano si toitoi.
I raupari yepo, i veramaga maranai wai, ana Nonorayauna nuwapoya i bobunuisi wai, si kenouwapa si dudauwa i kitaisi.
Ba kurisi i wona, “Awaika kairavina ko dudauwa? Ko bomsiri kona rupari, kata kega ku ruruba kamona kona riu.”
Karaku wata ibi sisiya, ba pipiya korotosi, ana Nonorayauna kesana, sebare kana waba Judas, i naovisi wai si verakasibau. Judas i nae Iesu yaonina kairavina,
saba Iesu i toirubai i wona, “Judas, mekabage, kom Sebare Natuna bi yoyaowai kebi wawanei kona?”
Maranai, ana Nonorayauna yabata si mamana wai, si kinani kata awaika ita tupuwa wai si wona, “Bada, ama seri yai kani rauwa kona?”
Ba ana Nonorayauna kesana, priest kaikapona ana saibisaibirina kesana i tarai, ba tainana i tara yaragi.
Saba Iesu i wona, “Damanina niko wose ko boterei!” Ba sebarena tainana i borubai, ba i yawasi.
Damanina priest kaikaiwabosi, ba yove tapaoro kana aba potapota babadisi, ba babada mutusi, si botu sita patumi wai kurisi i wona, “Ko nosi kata yauku kami abiya wai kepata, ba seri yabata ko botu.
Mara patepatena komi yabata yove tapaoro kamonai ta mamana, ba kega ko patumiku. Saba nikona wai ami mara, baidibara ebi kaiwabo wai marana.”
Damanina Iesu si patumi, ba si urabai si nae si riu priest kaiwabona ana ku yove. Ba Peter rabarabai naki murisi yai i kibisi i nae.
Saba, maranai yove garina basunai keyama si kasiri, ba si makira si mamana wai, Peter i botu ba yabata si makira si mamana.
Ba maranai aba saibisaibira wasikena kesana, keyama yaseganinai Peter i makira i mamana i kinani wai, i botu i kita kabikabitamni. Ba i wona, “Niko sebare yebo kona Iesu yabata si yewoyewo.”
Saba Peter i gesaira i wona, “Wasike, yauku nao sebare kega misi a kuiri.”
Kega rabarabana, ba sebare kesana, Peter i rupanani wai i wona, “Kom yebo pipiyisi kesana.” Saba Peter i kaobeyei i wona, “Sebare, yauku kega yabata!”
Si mana misi rabarabana, ba sebare kesana ikao tupetupena i wona, “Bisuwona’ niko sebare kona Iesu yabata si yewoyewo, basuna kona wai Galilee biyina.”
Saba Peter i kaobeya i wona, “Sebare, awaika ke bisisiyei wai, yauku kega a kuiri.” Peter karaku wata ibi sisiya ba kokorereko i tou.
Damanina Bada i taibira, ba totorina Peter i kitai. Ba Peter nuwanuwana i rupaira kata Bada mekabage kurina i wona, “Karaku niko pominai, muri yai kokorereko ina tou wai, kom mara tonu kuna wona kata kega ku kuiriku.”
Ba Peter i kasibau yove ku matarina, ba i tou saburere.
Ba sebasebare iyabosi Iesu si potapotai wai, si dagui si raviravi, ba si bigigimi.
Matana si kaupotai, ba si wona, “Ke wonikai kotoi i ravim?”
Ba asi sisiya goyogoyosi pesarisiyai si kao bigoyoni.
Mara i tom wai, Israel babadisi, ba priest kaikaiwabosi, ba giu bi beyebeyena bitasi si botu si kesanisi. Ba abiya biyisi Iesu si urabai si botu ba rorititaina naosi yai imsiri.
Ba kosi Iesu si toirubai si wona, “Ke wonikai kom Keriso kona?” Iesu i kaobeyisi i wona, “Komi ana wonimi wai, karaku wata kega koni geruviku,
ba ana toirubaimi wai, memena bage kega kona kaobeyiku.
Saba karaku, ba karaku wata, Sebare Natuna God maragata sakina, kasaunai ina makira ina mana.”
Damanina kosi ereonowasi si toirubai si wona, “Bisuwona kata kom God natuna kona? “I kaobeyisi i wona, “Ko wona kata yauku God natuna.”
Ba kosi si wona, “Kega kesana kotoi awaika ina wonita, ba kota i kesita mom kawanai awaika i sisiei wai ta nonori.”
Damanina ba pipiya duvuna ereonowana si bomsiri, ba Iesu si urabai si nae Pilate kurina.
Ba namai Pilate naonai, si dagui sibi kunumakei. Si wona, “Niko sebare ama dam ibi beyena goyoisi wai, ka panani. Pipiya i wonisi kata, Taupauma Caesar kurina tax kega sini maisa, ba i wona kata kona wai Taupauma Keriso.”
Pilate Iesu i toirubai i wona, “Bisuwona kom Jew biyisi asi taupauma?” Iesu i kaobeyei i wona, “Eee mekabage ku wona wai, damanina nanakasike.”
Pilate priest kaikaiwabosi, ba pipiya korotosi kurisi i wona, “Niko sebare kega kesana ana goyona a panani, ba saroba ata berei.
Saba kosi si kao tupetupena si wona, “Judia kupurina ereonowanai, niko sebare ana bi beyebeyenai, pipiya kamosiyai reso, ba bi rauwa te tuputupuwa. Galilee yai i dagui, ba i botu karaku nikei i verakasibau.”
Maranai, Pilate nikona i nonori wai, i toiruba i wona, “Niko sebare Galilee biyina kona?”
Kona maranai wai, Herod yebo i botu Jerusalem kamonai i mamana. Ba maranai, Pilate i nonori kata Iesu kona ana bibadana kupurinai i botu wai, damania Iesu i porai Herod kurina.
Ba maranai, Herod Iesu i kinani wai, i nuwagaire saki. Basuna warana i nonori, ba niko mara veoromina ibi potapota, kata ana waina mekabage ba ita kinani. Ba ana waina Iesu, matakira ita wose ita kinana.
Herod toiruba pesarisi Iesu i toirubai, saba Iesu kega i kaobeyei.
Priest kaikaiwabosi, ba giu bi beyebeyena bitasi si bomsiri, ba kunumaka kaikapona Iesu si berei.
Ba Herod ana abiyabiyisi yabata Iesu si namei, ba si gigimi, ba gara monimonikina si kotei, ba si porai i veramaga Pilate kurina.
Kona maranai, Herod ba Pilate si kwainana, basuna asi ruwamo wai si abiya katamana.
Pilate pipiya asi babada yabata, ba priest kaikaiwabosi i yorisi si notuwa,
ba kurisi i wona, “Niko sebare ko yauni ko botu kuriku, ba ko wona kata kona pipiya ibi naovena goyoisi.” Saba, nina naomi yai ai kasekasemaini, ba a panani kata kega kesana ana goyona awaika, ba koti kunumakei.
Herod yebo, kega ana goyona kesana i panani kairavina, i porai i veramaga kurita. Karaku nina ko kinani, niko sebare kega kesana awaika i wose goyoi, ba ina rabobo.
Kona kairavina, kana kwapui, ba kana boterei i na nae. (Jew biyisi asi dudura kata, baisaubona kamna maranai patupatumina kesana sini baba wai sina tombauni.)

Damanina koroto tupana si para takuri si wona, “Ko kasibunui! ba Barabas kairavikai ko tombubauni.”
Barabas kona meyaga kaikapona kamonai bi rauwa, ba i kasibunuwa kairavina ku patuma yovena si tere riuwei.
Pilate ana waina kata Iesu ita rubotaveyei ita nae kairavina, koroto kurisi i baba mena.
Saba kosi si para damadamana, si wonawona, “Ko tuparatui! Ko tuparatui!”
Mara kana bi tonuna Pilate kurisi i sisiya i wona, “Awaika kairavina, awaika i wose goyoi? Yauku kega ana goyona kesana a panani, ba ina rabobo. Kona kairavina ana wonisi sina kwapui ba ana boterei i nanae.”
Saba gamosi kaikaponai, si para tupetupena kata, Iesu sita tuparatui, si parapara yepo, Pilate si getawani.
Damanina Pilate asi waina i wosei.
Barabas kairavina si baba wai, patuma yovena kamonai birauwa, ba kasibunuwa kairavina i mamana wai, i botaveyei. Ba Iesu i bere taveyei kurisi, kata awaika si waiwainei wai, kurina sita wosei.
Damanina ba abiyabiyisi Iesu si uraba taveyei. Ba si nenae maranai, sebare kesana kana waba Simon, Cyrene biyina i riuriu ku Jerusalem wai, si panani. Abiyabiyisi si yauni, ba korosi ku tepana si terei, ba si wosei Iesu murinai i yewo si nae.
Koroto kaikapona Iesu si kibi si nae, bibaine mutusi yabata murinai sibi nuwapoya, ba si tou rasarasa, ba si nenae.
Iesu i taibira kurisi, ba i wona, “Jerusalem bibaine! kega kairaviku ko tou, saba komi i kesimi kairavimi, ba natunatumi kairavisi ko tou.
Kairavina, mara e botubotu, ba kona maranai pipiya sina wona, “Saito naki, kata bibaine si kaipoki, ba kega meyana si tuwa kona si tomana.”
Kona maranai, pipiya koya kaikaposi kurisi sina wona, “Ko peku ku tepakai,” ba koya yogiyogisi kurisi sina wona, “Ko sowoikai.”
Kairavina keyama matagina maranai, pipiya nikosi wose sina wose wai, keyama ina maowa maranai wai awaika ina tupuwa?
Abiyabiyisi yebo, sebasebare botabira bitasi asi ruwamo, si urabaisi si kasibau, Iesu yabata, sita kasibunuisi.
Maranai si botu gawara kana waba, Gayamateuteu ku gawarina wai, Iesu namai si tuparatui. Ba botabira bitasi asi ruwamo yebo, kesana kasaunai, ba kesana gedunai, si tuparatuisi.
Iesu i wona, “Tama ke nota taveyisi kairavina kega si kuiri awaika te wosewosei.” Ba kana gara aba binebine si garui ba si kodei.
Pipiya nai simsiri sibi kinana, ba Jew biyisi asi babada Iesu si kao bibisakei. Si wona, “Pipiya mutusi i yawasisi, ba kona Keriso, God i binei wai, mede i kesina i yawasa meyei tana kinani!”
Abiyabiyisi yebo, si botu si namei, ba wine kawasi kwamkarina si yauni si tomani,
ba si wona, “Kom Jew biyisi asi taupauma wai, i kesim ki yawasa meyeim!”
Ba korosi yai, gayamina tepanai nikosi wona si kiruma si wona, “NIKONA JEW BIYISI ASI TAUPAUMA”
Nakoi sebasebare kawakasekasesi nai si roroke wai, kesana Iesu i namei i wona, “Kom Keriso kona? Kom ba yakai ki yawasita!”
Saba, kesana i bomsiri kwainana i yegai i wona, “Kom God ke naganagarei kona kega? Kom ba kona wai, sarobina kesanina ko yuyauni.
Kota saroba ta yuyauni wai i gaire, basuna wose goyogoyosi ta wose kairavina, sarobina ta yuyauni. Saba niko sebare kona kega kesana awaika i wose goyoi.”
Damanina ba i wona, “Iesu am ku Basileiya kuna riuriu wai, kega ki notawapiku.”
Iesu i kaobeyei i wona, “Abi suwonim karaku kom, ba yauku paradaisi yai tana mana.”
Matapa ibi kao basuna, ba kao rarana i boterei, ba baidibara kupura ereonowana i sowopotai. Ba nanakasike i mana yepo 3 o’clock rabisiai.
Ba yove taparoro kamona, garai i tupayaragi wai, garana i tamosika ruwamo si tupuwa.
Ba Iesu gamona kaiponai i para i wona, “Tama ku yarom kanumiku a tereterei.” Nikona i wonei murinai wai, i rabobo.
Ba abiyabiyisi asi bada kesana, niko wose i tupuwa i kinani wai God i bokabakabari ba i wona, “Bisuwona niko sebare wai, kona sebare gairena.”
Pipiya ereonowasi si kesanisi si raugayo, ba niko wose i tupuwa si kinani wai, ere nuwapoyisi nuwanuwasi si botawana ba si veramaga asi ku yove.
Saba pipiya iyabosi Iesu si kuira sakiyei, ba yebo bibaine iyabosi wata Galileeyai si kibi si botu wai, rabarabai naki si imsiri, ba nikosi wose si kinakinana.
Kona maranai wai, sebare kesana kana waba Joseph, rorititaina duwuna kamonai i mamana. Kona wai sebare gairena kesana, ba ana yawasa totorina.
Maranai, Rorititaina si duwu ba niko wose sita wosei wai, kona kega i damaninei. Kona ana meyaga Arimathea, Judia kupurina kamonai, namai i botu. Ba kona wai God ana Basileiya ana botubotuna i potapotai.
I nae Pilate kurina, ba Iesu tupuvina kairavina i baba.
Ba damanina i nae Iesu tupuvina korosi yai i terekirei, ba linen garanai i sumai. Ba karawaga wauna mom, akima nadegubina si karoi. Ba kega kesana kotoi si terei wai, namai i dauwei
Kona kaona wai bobunaga marana ba Sabbath marana matapa ine ratui.
Ba bibaine iyabosi wata Iesu Galilee yai si kibi si botu wai, Joseph yabata si nae ba karawaga si kinani. Ba mekabage wata Iesu tupuvina kamonai si terei wai, si kinani.
Damanina si veramaga asi ku yove, ba Iesu tupuvina kana bane si bobunaga. Ba Bada ana kao tunetune kairavina si bosisiri wai, Sabbath maranai si yakam.
Sabbath murinai maratom didibarinai bibaine si bomsiri bane si bobunaga wai si yauna si sukumara ku karawaga.
Ba si vera kasibau ku karawaga wai, akima kaikapona, karawaga matam ketana si gudui wai, bi bi peuru taveyina si kitai.
Saba si riu karawaga ku kamona wai, Bada Iesu tupuvina kega si panani
Nuwanuwasi i kairagaraga, ba nikona si nuwanuwasuyei maranai, mara kesana sebasebare asi ruwamo kasi gara kwari kadakadarisi parisi yai simsimsiri wai, si kinanisi.
Ba si nagara saki wai, si pepeta naosi yai si gakira ku tano. Saba sebasebaresi kurisi si wona, “Awaika kairavina raoboraobosi kamosi yai, pipiya yawayawasina ko nuvenuveni?
Kona kega nina, kona i bomsiri. Galilee yai awaika i wonimi wai ko nosi?”
I wona, “Sebare Natuna piraga goyo pipiyisi ku yarosi sina terei, ba sina tuparatui. Ba mara bai tonuinai ina yawasa, ba ina bomsiri mena.”
Damanina wonana nuwanuwasi yai i rupaira.
Ba karawagai si veramaga mena wai, nikosi wose ereonowasi, Iesu ana nonora yauna asi eleven ba yebo pipiya mutusi yabata si wonisi.
Bibainesi wai, Mary Magdalene, Joana, ba James sinana Mary, ba yebo bibaine mutusi, nikosi wose Iesu ana Nonorayauna si wonisi.
Saba, Iesu ana Nonorayauna kega si geruvisi. Si nosi kata awaika si sisiyei wai, sisiya paraparaga.
Saba Peter i bomsiri, ba i vera i nae ku karawaga, ba i runoma i kinana wai, kega kesana awaika i kinani. Saba linen garanai Iesu si sumai wai, kona wata i dudauwa wai i kinani. Ba i veramaga mena ku yove, ba awaika i tupuwa wai i nota kabakabai.
Kona maranai, Iesu turaturana asi ruwamo, ketai si yewo si nenae ku Emmaus. Kona meyagina ba ku Jerusalem wai, ana rabaraba nanakasike seven mile rubana.
Ba asi ruwamo wose ereonowasi si tupuwa wai, kosi si bi sisiyana.
Sibi toirubaruba, ba sibi sisiyana maranai, Iesu imsiratu kurisi, ba yabata si yewo si nae.
Kosi si kinani, ba saba si buruburuvei.
Iesu i toirubaisi i wona, “Ami ruwamo awaika kobi kaoboneyanei, ba ko yewoyewo?” Kosi simsiri, ba naosi nuwapoya i bonuwa.
Kesana kana waba Cleopas i toirubai i wona, “Kom wagawagam Jerusalem kamonai, kega ku kuiri rorowa mom awaika i tupuwa kona?”
Iesu i toirubaisi i wona, “Ba awaika i tupuwa?” Kosi si kaobeyei si wona, “Awaika Iesu Nazareth biyina kurina i tupuwa wai. Kona wai, Peroveta, pipiya ereonowasi ba God matasi yai, ana sisiya ba ana wose si maragata saki.
Priest kaikaiwabosi, ba ata babada si yauni, ba pipiya si berisi sita kasibunui, ba korosi yai si tuparatui i rabobo.
Kabi geruvei, kata kona Israel ita tombaubauni. Nikosi wose si tupuwa wai, karaku mara kana bi tonu.
Ba yebo ku tepana kata ama bibaine mutusi si sikwanikai. Karaku maratomai si sukumara ku karawaga,
saba tupuvina kega si panani. Ba si veramaga wai, si wonikai kata, aneya kurisi si rerematara, ba si wonisi kata, Iesu wai yawayawasina.
Damanina turaturakai mutusi si nae ku karawaga, ba mekabage bibaine sisisiya wai, nanakasike si kinani, saba pipiyina kega si kinani.”
Iesu kurisi i wona, “Abi neganegami naki, mekabage wai awaika Peroperoveta si sisiyei wai, kega koi geruwana yagiyaginei.
Bi suwona kata Iesu nikosi wose ina paiwarana, ba ana ku kadara ina riu kona?”
Ba Iesu God wonana ereonowasi, kona i kesina mom kairavina si kiruma wai, i tere bi totorana. Moses ana bukai i dagui, ba i nae Peroperoveta ereonowasi si kiruma wai, kurisi.
Ba si nae matapa ku Emmaus si veravera kasibau wai, Iesu i wosei bage kona ita veravera damana.
Saba kosi si yawatawani si wona, “Kega kuna nae, kao matapa i kakaba, ba matapa e pompom, ke botu yabata tana mana.” Damanina ba i riu yabata sita mana.
Ba si makira sita kam maranai, bread i yauni, God kurina i kaikaiwa ba i kiyatomni, ba i dagui ita berisi.
Kona maranai matasi si tamotatara, ba si kuiri, saba naosi yai i vera siwana.
Si kao boneyana si wona, “Pasinakata kona kairavina ketai kurita i bisisiya, ba God wonana si kirumi wai, kurita ibi debei maranai, nuwanuwata kamosi yai keyama karakarasina rutainina i karakarata.”
Damanina mara kesana si bomsiri, ba si veramaga ku Jerusalem. Ba namai ana Nonorayauna asi eleven mutusi yabata si kesanisi si mamana wai, si pananisi.
Ba kurisi si wona, “Bisuwona Bada i bomsiri! Ba bisuwona Simon kurina i rerematara”
Damanina asi ruwamo awaika ketai kurisi i tupuwa wai, ba mekabage Bada bread i kiyakiyatomni, ba si kita panani wai kurisi si sisiyei.
Karaku wata nikona si bisisiyei, ba Iesu i kesina mom basusi yai i msiri, ba i wona, “Nuwanuba kurimi emana.”
Kosi si sikwana negenegisi, ba si nagara, si nosi bage momosika sita kinani.
Saba kurisi i wona, “Awaika kairavina ko nagara, awaika kairavina ami nota te kairagaraga?
Yaroyaroku ba kaekaeku ko kinana, nikona yauku i kesiku mom, ko borubaiku ba kona kinani, kata momosika kega ere biyosi ba ere sirikesi. Bage karaku nina ko kinakinaniku wai, rutainina.”
Kona i wonisi murinai, yaroyarona ba kaekaena i beyisi.
Nuwagaire i bobunvisi, ba si bi wareyei wai, kega si bi geruwana kabitamni. Kona kairavina i toirubaisi i wona, “Karaku nina komi karimi yai awaika kesana kanina kairavina e mamana kona kega?”
Damanina iyana gibugibuna mutuna si yauni si berei,
ba matasi yai i yauni i kani.
Damanina ba kurisi i wona, “Nikosi wose kairavisi yabata ta mamana maranai, a wonimi. Sawara ereonowana Moses, ba Peroperoveta ba Psalms bukasi, kamosi yai, kairaviku si kiruma wai, wosesi sina tupuwa.”
Damanina asi nota i botatari, kata awaika Peroperoveta si kiruma wai, sita kuira kabitamni.
Kurisi i wona, “Nikasike si kiruma, si wona Keriso sini yara ina paiwarei ina rabobo, ba mara bitonuinai, ina bomsiri mena.
Ba Jerusalem yai sina dagui, nuwabirabira ba piragagoyo nota taveyina kana wabai, dam ereonowasi kurisi sina rumamara.
Komi nikosi wose kasi bi mamatara pipiyimi.
Awaika Tamaku ikao biyoyobanimi wai, ani porai kurimi. Saba meyaga kamonai koni bi potapota yepo, maragata sapamai, ina gakira kurimi.”
Damanina ba ana Nonorayauna Jerusalem yai, i urabaisi si kasibau si nae ku Bethany, ba yaroyarona i bokabara, ba i gairenisi.
Ibi gairenisi maranai, i sumarisi, ba God i yauna taveyei, i gae ku sapama.
Damanina ba ana Nonorayauna si bokabakabari, ba ere nuwagairesi si veramaga ku Jerusalem.
Ba mara patepatena yove taparoro kamonai wata si mamana, ba God sibo kabakabari.















































































































































































































































































































































































































































































































































































































































































































































































































































































































Ae kapore Theophilus, yauku Luke kainaonai au buka kamonai, Iesu ana saibira ereonowana i dagui i wosewosei ba, i bibeyebeyena wai ereonowana a kirumi.
Yepo mara i botu wai i gae ku sapama. Ba muri yai ita gae ku sapama wai, Kanuma Kaobaisiyena ana maragatai ana apostle i bineisi wai, i kaobibeyebeyisi.
I rabobo murinai ba kao 40 kamonai, ikesina mom keta pesarisi yai i rerematara kurisi, ba i beyisi kata kona wai yawayawasina, ba God ana basileiya i sisiyei kurisi.
Maranai si kesanisi yabata si kamkam wai nikasike i kaotuneisi, “Jerusalem kega kona kasibau taveyei, ba koi potapota yepo, Tamaku puyo i kaobiyoyobani ba a wonimi wai ini porai kurimi.
John wai okowai i babataito, saba kao kega pesarisi murinai wai komi Kaunuma Kaobaisiyenai kona babataito.”
Maranai apostles Iesu yabata si kesanisi wai si toirubai, “Bada, kom karaku basileiya Israel biyisi kuna bere meyisi kona?”
Ba kurisi i wona, “Komi kao ba mara tama ikesina ana bibadana maragasina i tere naveyisi wai kega kona kuiri.
Ba maranai Kanuma Kaobaisiyena ina botu kurimi wai maragata kona yauni, ba yauku kairaviku pipiya kurisi koni sisiya, Jerusalem kamonai ba Judea ereonowanai ba Samaria ai ba dobu tompipininai.”
Nikona i sisiyei murinai wai si kinakinani ba God i yauna taveyei, i gae ba guba kamonai i siwana.
Si gagawa si kita tupeni i gegae ku kaidamona ba yagiyagina wata sebasebare ruwamo gara poepoesi yai si kau bunaga ba parisi yai si bimsiri.
Ba si wona, “Galilee sebasebare, awaika kairavina nina ko bimsiri ba ko gagawa ku sapama? Niko Iesu, gwabimi yai God i yauna taveyei i gae ku sapama wai ketana kesaninai yebo kona kinani ina veramaga.”
Damanina ba apostle Olive koyanai si veramaga ku Jerusalem, kata si yewo wai kana rabarabana kilometre kesana rubana.
Maranai si verakasibau wai, si riu ku yove ba si gae memena si mamana wai ku gawarina. Ba iyabosi wata nai si mamana wai kona, Peter, John, James, Andrew, Philip, Thomas, Bartholomew ba Mathew, Alphaeus natuna sebare James, Simon Zealot biyina ba, James natuna sebare Judas yebo yabata.
Kosi ereonowasi mamanina namai si kesanisi ba si rupari, bibaine ba Iesu sinana Mary ba warewaresina yabata.
Ba kosi marasi yai bigeruwana biyisi asi 120 rubana kamosi yai ba Peter i bomsiri ba i sisiya,
i wona, “Warewaresiku, God wonana wai bisuwona ina tupuwa Kanuma Kaobaisiyena, matapa naki David kawanai Judas kairavina i sisiya, kata i wawana wai Iesu si patumi.
Kona wai ata pipiya kesana ba kamoti yai i saibisaibira.”
Ba kona ana goyona maisana i yauni wai tano i gimoni, ba namai gayaminai i nao i peku ba siyana i kwata wai kamokamona i tamosewasewa.
Ba pipiya ereonowasi Jerusalem kamonai niko sisiya si nonori wai asi gamo ai kupurina si yorei, Akeldama, kona basuna wai tara tanona.
Damanina Peter i wona, “Nikona Salamo kamonai si kirumi si wona, ‘Kata kona gawarina wai ina kwebu, ba kega kesana kotoi namai ina mana.’ Ba ‘pipiya bauna kana gawara ina yauni ini bada.’
Kona kairavina sebare kesana kamoti yai niko mara veoromina Bada Iesu yabata ta mana ba ta yewo neubuwa wai, kona tana binei kata Judas kana gawara ina yauni,
ba John i babataito imaranai i dagui, ba i botu karaku ba i yauna taveyei ku marana. Kotoi wata tana binei wai kona yabata Iesu ana bomsiri menina tani mamatarei.”
Kata sebasebare asi ruwamo si bineisi, Joseph si yoreyorei Barsabbas (yebo si kuiri kata kona Justus) ba Matthias.
Damanina ba si rupari, “Bada kom pipiya ereonowasi nuwanuwasi ku kuira. Ki beyikai kata nikosi pipiya ruwamo kamosi yai mekona ku binei,
kata niko apostle saibirina Judas i sumarei ba i nae ana ku aba mamana wai ina yauni.”
Damanina aba binebine bi yakwarina si yakwarei wai Matthias si binei kata i botu Iesu ana apostle kana bi 12.
Ba Pentecost marana i botu wai bigeruwana biyisi ereonowasi gawara kesanai si kesanisi.
Ba mara kesana gugura, sibe kaikapo sakina rutainina si nonori, sapamai i gakira memena si makira si mamana wai, yovena i bonuvi.
Ba si kinakinana ba sawara kesana pepe rutainina karakarasina si kitai ba si kasi mosamosarisi, ba si botu kesakesasike tepasi yai si toga.
Ba ereonowasi Kanuma Kaobaisiyena i bonuvisi ba ibo bimaragasisi wai si dagui gamo bubausi yai sibi sisiya.
Kona maranai Jew biyisi, God si bokuwayei wai, dam tumana ba si wagawaga si botu Jerusalem kamonai si mamana.
Maranai niko gugura sibe rutainina pipiya si nonori wai, korotosi si notuwa ba si gaenisi. Ba ereonowasi si sikwana saki, kata bigeruwana biyisi kesakesasike asi gamo yai sibi sisiya.
Si sikwana negenegeisi ba si wareyei ba si wona, “Nikosi sebasebare nikasike te bisisiya wai kosi Galilee biyisi kona?
Ba mekabage wai ereonowata kesakesasike, ta nonora ba ata gamo ai te bisisiya?
Kota wai Parthia, Media, ba Elam biyita; ba Mesopotamia, Judea, ba Cappadocia biyita; ba Pontus ba Asia,
Phrygia, Pamphylia, ba Egypt ba Libya kupurina, Cyrene gwabinai, yakai mutukai wai Rome biyikaika botu ku Jerusalem.
Gentile ba Jew biyisi iyabosi si garubona Jew biyisi asi yawasa si kibikibi. Ba Crete ba Arab biyikai, ka nonorisi ba BADA God ana kiyakiyaya ama gamo ai te bisisiyana!”
Si sikwana negenegeis ba si buruburuwei wai si toiruba bibirana, “Nikona basuna awaika?”
Saba, pipiya mutusi wai si binamisi ba si wonawona, “Nikosi pipiya wine si toma saki.”
Damanina ba Peter apostle asi 11 yabata si msiri, ba gamona kaikaponai i parara koroto kurisi, “Komi Jew biyimi ba iyabomi wata Jerusalem kamonai ko mamana wai ereonowami koi tainabaenega kabitam kuriku ba ani sisiya.
Nikosi sebasebare wai kega si toma neganega. Niko karaku wata mom mara i tom, ba kao wai 9:00.
Kega, nikona wai peroveta Joel matapa wata i sisiyei,
‘God i wona, “Mara damonai au Kanuma ani utusewai pipiya ereonowasi kurisi. Natunatumi bibaine ba sebasebare sini peroveta wona, ami yaraka aba kinakinanai sina kinana, ba ami magumagura sina bo meumeu.
Ba kosi marasiyai, au saibisaibirisi, sebasebare ba bibaine au Kanuma ana utusewai kurisi ba sini peroveta wona.
Ba yebo sapama kaidamonai kituruba ana wose ba matakira dobu kamonai ani beyena. Tara ba keyama kai karakarasina ba kasu guba rutainina.
Kao ini baidibari ba nawaravi ina botaratara, ba muri yai Bada ana mara kaikapo sakina ba kadakadarina ina botu.
Ba iyabosi wata Bada kana wabai tebi yoereana wai sina yawasa.” ’”
Damanina ba Peter i sisiya mena i wona, “Israel biyimi, nikona ko nonori, God wai Iesu Nazareth biyina i debei kata kiyakiyaya, kituruba ba matakira ereonowana i wose wai ko kuiri.
Ba niko sebare kona God matapa naki i kuiri ba i damaninei wai pipiya kawa kasekasesi si baisimi wai komi ko kasibunui, ba korosi yai ko tuparatui.
Saba God rabobo ai ibo bimsiri meyei, ba rabobo ana sini nomosa kamonai i tombubauni, kairawina rabobo kega rubana ita botawani.
Ba David kona pipiyina i sisiyei, ‘A kuiri kata Bada wai mamanina naoku ai ba kasaku ai e mamana, kona kairavina kega ana nota kabakabai.
Kona kairavina nuwanuwaku wai nuwagaire i bonuwa, ba kawaku ai ana bokabakabari! Ba tupuviku nuwanubai yebo ini yakam.
Basuna kega karawagai kuna tere bigaruiku, kona kega am Baibaiyawasina Kaobaisiyena kuna kita bigarui ina paga.
Ba yawasa ketana kui beyiku ba kamoku ai ke mamana wai nuwagaire e bibonuviku.’”
Damanina Peter i sisiya mena, “Warewaresiku, ere tepatoraku a wonewonimi kata tamata naki David i rabobo ba si dogui wai kana karawaga nade gubai karaku patana e mamana.
Ba saba kona wai peroveta, ba i kuiri kata God matapa ana kaobiyoyobana maragasina i terei, kata mara murinai wai nosinosina kesana, taupauma ana aba makimakirai ina terei ina makira.
Matapa awaika naonai i kinakinani wai Iesu ana bomsirina i bisisiyei, kata kona ‘Iesu wai kega karawagai si tere bigarui, kona tupuvina si kita bigarui i paga.’
Ba God, Iesu rabobo ai ibo bimsiri meyei wai bisuwona ereonowata mata basutiyai ta kinani.
Ba kona i bokabari i gae God kasaunai e makimakira, kata Tamana i kaobaiyoyobani wai gwabinai Kanuma Kaobaisiyena i yauni, ba i utusewai kurita kata karaku ko kinakinani ba ko nonori.
Ba David kega tupuwai i gae ku sapama saba i wona, ‘Ba Bada i wona au Bada kurina, “Nina kasuku ai ke makira,
yepo kam abiya ku kae gaburim ana terisi am aba utukikita.” ’
Kona kairavina Israel biyisi ereonowasi sina kuira kabitamni kata niko Iesu ko tuparatui wai, God i wosei Bada, ba yebo Baibai yawasina Kaobaisiyena.”
Maranai pipiya nikona si nonori wai nuwanuwasi i yara saki, ba Peter ba apostle mutusi kurisi si wona, “Warewasikai, kata awaika kana wosei?”
Peter i kaobeyisi i wona, “Ereonowami kesakesasike wata Iesu Keriso kana wabai ami piragagoyosi yai koi nuwabirabira ba ko babataito, kata God ami piragagoyo ina notataveyisi. Ba kami puyo wai Kanuma Kaobaisiyenai kona yauni.
Niko kaobiyoyobana wai komi ba natunatumi kairavimi, ba iyabosi wata rabarabai te mamana wai ereonowasi, ata Bada God ina yorisi wai yebo yabata.”
Ba sisiya pesarisi yai i kaobitaraparanisi, ba i kao tutou kurisi, i wona, “Ko tombubauna meyimi, ba kega niko kimta asi goyona sarobina ku kamona kona riu.”
Ba Bada wonana iyabosi si geruwei wai si babataito kata kona kaonai pipiya 3,000 rubana asi ku koroto mena si riu.
Ba apostle asi ku bibeyebeyena mena si yapaiki ba sibi kesanisi, si bikambira ba si rupari yabata.
Ba ereonowasi wai bokuwaya ba nagara i bonuvisi, ba apostle kituruba ba kiyakiyaya ba matakira pesarisi si wose.
Ba bigeruwana biyisi ereonowasi mamanina, sibi kesanisi ba asi sawara ereonowana debai sibi kodei.
Asi sawara si bigimona, ba manesi iyabosi karisi yai kega wai si bereberisi.
Mara kau ereonowana God ana yove kamonai sibi kesanisi ba sibo pepeta, ba asi yove yai sibi kambira ba nuwasisirai ba nuwagaire yai si kam yabata.
God sibo kabakabari, ba pipiya asi gairena si kitai wai si kaobigegaenisi. Kao patepatena Bada iyabosi asi yawasa si berena wai bigeruwana biyisi asi koroto ibi rakasi.
Kao kesana rabisi yai 3:00 nanakasike, Peter ba John si gegae God ana ku yove pari kairavina.
Ba namai sebare kesana i tupuwa goyo digadigana, si kabari si gegae God ana ku yove matam ketana, te yoreyorei Matamketa Kepamarina, ba kao patepatena namai si tereterei ba pipiya si riuriu God ana ku yove si riuriu wai ku riurisi i bikawakinana.
Ba maranai Peter ba John i kinanisi si riuriu wai, kurisi mane kairavina i kawakinana,
saba Peter ba John totorina sebarena kurina si kinana ba Peter i wona, “Ke kinanikai!”
Ba sebarena i kinana i kinanisi, i nosinosi bage awaika kesana sita berei.
Saba Peter i wona, “Yauku silver ba gold kega ba awaika kariku ai e mamana wai ana berim. Iesu Keriso Nazareth biyina, kana wabai a wonewonim, ke msiri ba ke yewo!”
Damanina ba Peter yarona kasunai i yauni ba ibo bimsiriyei. Ba mara kesana kaekaena si yawasa ba si maragata.
Ba i sou kaenai i msiri ba yewo i dagui. Damanina i yewoyewo ba i bisusou, ba God i bokabakabari ba yabata si riu God ana ku yove mena.
Ba maranai pipiya ereonowasi si kinani i yewoyewo, ba God i bokabakabari
wai si kuira momei, kata kona wai mamanina God ana yove matamketana, kana waba Nuwarubaruba naonai i makimakira ba i bikawakinana, ba awaika kurina i tupuwa wai, si sikwanei ba si nota kabakabai.
Ba bibikawakinina karaku wata Peter ba John kurisi, i bokikita i mamana wai pipiya ereonowasi si wareyei, ba si vera si botu kurisi Solomon ana ku tubotaina.
Maranai Peter nikona i kinani wai, i wona, “Agaee! Kata Israel biyimi, awaika kairavina niko wose ko sikwanei? Kinanina bage maruwapimi naki wai kobi kita garegare, nanakasike bage yakai yebo, ama maragatai, ba ama gairenai ka wosei i yewo?
Saba Abraham, Isaac ba Jacob ba nosinosita asi God, ana saibisaibirina Iesu i kadarei. Niko Iesu kesanina Pilate i boterei ita nae, saba ko totoyanei ba ko bere taveyei.
Saba kona wai Baibaiyawasina Kaobaisiyena ba saba Pilate koi babai wai wasana kasibunuwa pipiyina i botaveyei i nae.
Komi yawasa ketana ko kasibunui, ba saba God rabobo ai ibo bimsiri. Ba yakai yebo yabata mataki yai ka kinani.
Kona Iesu kana wabai kai tumagana wai, niko sebare ko kinani ba ko kuiri wai i yawasa. Kata kona Iesu kana waba ba bai tumaganai, wai kona i yawasa. Kata karaku nina ereonowami ko kinakinani.
Ba warewaresiku, karaku mosi a kuiri kata, ami babada yabata awaika ko wosei Iesu kurina wai, ami kita bigaruwana tepanai.
Ba kona wai God matapa naki i mamatara ana peroperoveta kurisi, kata Baibaiyawasina Kaobaisiyena ita paiwara, ba nanakasike i tupuwa.
Ami piragagoyoai koi nuwabirabira ba ko veramaga God kurina wai ami piragagoyosi ina notataveyisi, ba Bada ini waubiraimi.
Kata Kanuma ana maragata Bada karinai ina botu wai, Iesu matapa i binei wai kairavimi ini porai.
Ba sapamai ina mamana yepo God awaika erenowana ini waubirai. Ba nikona wai matapa naki i kaobaiyoyobana ana peroperoveta kaobaisiyesi kurisi.
Kata Moses i wona, ‘Bada ami God, wai peroveta kesana komi kamomi yai ba karimi yai ina bokabari yauku rutainiku, ba awaika ereonowana ina wonimi wai ko nonori.
Ba kotoi wata peroveta kega ina nonora wai, ana pipiya kamosi yai, God ini su kwabina taveyei.’
Ba peroperoveta ereonowasi, Samuel ba iyabosi murinai si botu wai, awaika si bisisiyei wai bisuwona karaku niko maranai e tuputupuwa.
Komi kona peroperoveta natunatusi, ba bidamanina maragasina wai God ba tamatamami yabata si wosei. God Abraham kurina i wona, ‘Kom am rakaraka kamonai pipiya kesana ana binei ba konai pipiya ereonowasi dobu ai ani gairenisi.’
Kona kairavina God ana saibisaibirina Iesu i porai kurimi, kata iti gairenimi, kata kesakesasike wata ami goyosi yai ita bo bitotorimi.”
Peter ba John karaku wata si bisisiya pipiya kurisi, ba priest mutusi ba God ana yove kana aba potapota asi bada yabata, ba Sadducee biyisi si verakasibau.
Ba kosi kega si nuwagaire kurisi kairavina kosi wai Iesu ana rabobona ba bomsirina, si bibeyebeyisi. Ba nikona i beyita kata raoboraobosi karakuwata sina bomsiri mena.
Damanina ba si patumisi ba i rabisi kairavina wai, ku patuma yove si terisi si ma maratom.
Ba pipiya pesarisi Bada warana si nonori ba si geruwna wai, asi koroto i rakata i gae 5,000 rubana.
Ba mara i tom wai Jew babadisi ba magumagurisi ba kairuwana kana bibeyebeyena biyisi si nae Jerusalem yai si kesanisi.
Ba priest kaikapona kana waba Annas wai namai, ba yebo Caiaphas, John ba Alexander ba priest kaikapona ana rakarakana mutusi yabata si kesanisi.
Ba kosi Peter ba John si botuvisi naosi yai si msiri, ba si toirubaisi, “Kotoi ana maragatai niko wose ko wosei?”
Damanina ba Kanuma Kaobaisiyena Peter i bonuvi wai i kaobeyisi i wona, “Babada ba magumagura!
Abisiri yai ko bitoiruba awaika gairena ka wosei digadigana kurina, ba mekabage i yawasa kairavina wai,
nikona kota kuiri, ba yebo Israel biyisi ereonowasi sita kuiri, kata niko sebare nina naomi yai e bimsiri wai, kona Iesu Keriso Nazareth biyina ana maragatai, ba kana wabai i yawasa, ba kona wai komi ko tuparatui, ba God rabobo ai i bobimsiri meyei.
Niko Iesu, Bada wonana e bisisiyei, ‘kata yove bowabowa niko akima, si sinikikiyei wai karaku kona akima kaimatanina damana.’
Ba yawasa wai Iesu ikesina karinai tana panani, kega kesana waba niko dobu tompipininai e mamana ba tana yawasa.”
Maranai Peter ba John asi bi tepatora si kinani ba si bopanani kata kosi wai pipiya mom ba kega si kiruma wai si sikwana saki. Ba si kuiri kata kosi wai Iesu yabata si mamana.
Ba saba kega rubarubana awaika siti sisiyei kurisi, kairavina sebarena i yawasa si kinani wai nai John ba Peter yabata si bimsiri.
Damanina babada si wonisi wai kona gawarina si kasibau taveyei, ba kosi wata si sisiya.
Ba si toiruba, “Mekabage nikosi sebasebare tana wosisi? Ba pipiya ereonowasi Jerusalem kamonai si kuira roboi kata kosi wai kiyakiyaya si wosei, ba kega rubana tana kwaruma.
Saba mekabage niko wose tani gesei, kata kega pipiya kamosi yai ina rakata wai, sebasebaresi tana kaomainimanisi sina kuiri kata kega meyana Iesu kana wabai pipiya kurisi sini sisiya.”
Damanina si yore meyisi si riu ba si kaotuneisi kata kega muri yai Iesu kana wabai siti sisiya kona siti beyebeyena mena.
Saba Peter ba John si kaobeyisi, “Nikona wai komi wata koi buibuiyena meyimi, kata mekona wai wose totorina God matanai, komi kana bosisirimi kona God kana bosisiri.
Kona kairavina kega rubarubana awaika ka kinani ba ka nonori wai bi sisiyina kana boterei.”
Saba babada si kao binaganagarisi ba si boterisi si nae. Ba kega rubana bagibagi padapadana sita berisi, kairavina pipiya ereonowasi awaika kamosi yai i tupuwa si kinani wai God si bokabakabari.
Ba sebarena kiyakiyaya i tupuwa kurina ba i yawasa wai, kana bodu 40 ba yogina i tupasairei.
Maranai Peter ba John si boterisi si nae wai mekabage priest kaikaposi ba magumagura si wonisi wai, turaturasi si wara berisi.
Ba maranai bigeruwana biyisi niko sisiya si nonori wai ereonowasi si kesanisi, ba God kurina gamosi kaikaponai si rupari. “Aeee, Bada ama Taupauma,” si wona, “Kom sapama ba dobu ba enaga ku wose, ba yebo awaika ereonowana kamonai yabata kom ku wose.
Ba kom Kanuma Kaobaisiyenai kui sisiya am saibisaibirina tamakai David kurina ku wona, ‘Awaika kairavina nikosi dam te biyagisi ba nota momosisi te wosewose?
Ba dobu kasi tautaupauma te bobunaga abiya kairavina ba babada tebi kesanisi Bada baibaiyawasina kaobaisiyena te gebeyei ba ana Bibigairenina te biabiyei.’
Nikona wai bisuwona kata Herod ba Pontius Pilate, ba Israel biyisi, ba Rome biyisi, meyaga kaikaponai si panapanana ba bibuni yai sisiya si popoi kata am saibisaibirina kaobaisiyena Iesu am binebinena te biabiyei.
Ba awaika si wosei wai matapa wata kom am maragata, ba am waina nununai wai nanakasike i tupuwa.
Ba karaku Bada, asi kao binaganagara ke nonori, ba am saibisaibirisi ki baisikai, kata kani tepatora ba waram kani sisiyei.
Ba yarom Kaobaisiyena ke kotoi kuni yawasa, kata kiyakiyaya ba matakira ba kituruba am saibisaibirina, Kaobaisiyena Iesu kana waba ke wose.”
Ba si rupari i kakaba murinai wai, memena sibi dugu wai gawarina i gusu. Ba Kanuma Kaobaisiyena i bonuvisi wai, si dagui God wonana ere tepatorasi si raumamarei.
Ba bigeruwana biyisi ereonowasi, asi nota ba nuwanuwasi si kesani, ba kega kesana kotoi ana sawara karinai ba i mataisiga, saba asi sawara ereonowana kosi wata kamosi yai sibi kodei.
Kata God apostle, maragata kaikapona i berisi wai, Bada Iesu ana bomsiri menina sibi mamatarei, ba God ana bigairena i utusewai ereonowasi kurisi.
Ba asi duvu kamonai wai kega kotoi moyamoyakina, kairavina iyabosi tano ba yove karisi yai wai si gimona ba manesi si yuyauna si botubotu,
ba apostle si berisi wai pipiya asi waina nununai si bi yabei.
Ba Joseph wai kona Levi biyina, ana kupura wai Cyprus, saba apostle kana waba si yorei Barnabas. Ba Barnabas basuna wai kaobinuwatora biyina.
Ana tano i gimonei, ba mane na i yauni i botu wai apostle ku yarosi i terei.
Ba yebo sebare kesana kana waba Ananias, kaowana Sapphira yabata asi tano si gimonei.
Ba Ananias manena mutuna iuna tawani ba kaowana wai i kuiri ba mutuna wata i yauna i nae apostle i berisi.
Damania ba Peter Ananias kurina i wona, “Ananias, awaika kairavina Satan i badim wai Kanuma Kaobaisiyena kurina ku kwaruma ba mane mutuna ku botawani?
Tano kona kom karimi yai, ba kui gimonei murinai yebo manena wai karimi yai ba mekabage ku nuwasuya wai nikasike ku kwaruma? Nikona wai kega pipiya kurisi ku kwaruma, saba God kurina.”
Maranai Ananias niko sisiya i nonori wai, i gakira i peku ba i rabobo; ba ereonowasi awaika i tupuwa si nonori wai nagara i bobunuisi.
Ba yaraka mutusi si riu tupuvina si sumai, ba si kabari si kasibau si dogui.
Ora tonu murinai wasikena awaika i tupuwa wai kega i kuiri ba i botu i riu.
Ba Peter wasikena i toirubai, “Ke woniku, kaowam yabata tano koi gimonei, ba manena ko panani wai ereonowana nina kona?” Ba wasikena i kaobeyei i wona, “Eee, maisana ereonowana ka berim.”
Damanina ba Peter wasikena i wonei, “Mekabage kaowam yabata ko nuwasuya wai, Bada Kanumina ku ruruba ko terei? Ba iyabosi kaowam si dogui wai, sebasebaresi karaku matam ketai, kom yebo sina kabarim sina kasibau.”
Ba wasikena mara kesana i peku Peter kaenai ba i rabobo. Ba yaraka si riu wai raoboraobona si kinani wai, si kabari si kasibau kaowana gwabinai si dogui.
Bigeruwana biyisi ereonowasi Jerusalem kamonai, ba pipiya mutusi nikona si nonori wai nagara i bobunuisi.
Ba apostle matakira ba kituruba pesarisi si wose pipiya kamosi yai, ba bigeruwana biyisi ereonowasi mamanina sibi kesanisi Solomon ana tupatainai wai namai kesanisi.
Bagunai wata si kao bigegaenisi saba kega kesana kotoi i botubotu ku kamosi.
Saba yebo pipiya pesarisi sebasebare ba baibaine Bada si geruwei wai asi koroto i rakata ba i pesara.
Ba apostle asi saibira damona wai, pipiya gubagubagisi si kabarisi, si kasibau ku keta basusi, ba gawara si kepana ba si terisi kata, abisiri yai Peter ita nenae wai, kemeyauna wata pipiya mutusi ita sowoisi wai, sita yawasa.
Kata pipiya pesarisi yebo meyaga mutusiyai Jerusalem parinai, gubagubagisi ba yebo iyabosi kanuma goyogoyosi, kamosi yai si mamana wai, ereonowasi si urabaisi si botu wai si yawasa.
Damanina ba priest kaikapona ba turaturana, kosi iyabosi wai Sadducee biyisi nuwarauwa i bonuvisi.
Ba apostle si patumisi ba ku patuma yovena si terisi.
Saba kona pominai Bada ana aneya patuma yovena kana matam keta i botaveyei ba i urabaisi si kasibau.
Ba i wona, “Ko nae God ana yove garana kamonai ba pipiya ereonowasi niko yawasa wauna, warana tupana ko wonisi.”
Damanina ba aneya i wonisi wai nanakasike si wosei. Mara tomtom ai si riu God ana ku yove garana kamona ba pipiya bibeyebeyisi si dagui. Ba maranai priest kaikapona kana bibaita yabata si verakasibau wai, Sanhedrin biyisi ereonowasi si yorisi si botu ba dugu kaikapona si yauni, ba wara si porai ku patuma yovena kata apostle sita urabisi sita botu.
Saba God ana yove aba potapotasi si verakasibau ku patuma yove wai kega namai si pananisi wai si veramaga ba si mamatara,
si wona, “Yakai patuma yovena wai gudu kikisina kapanani, saba aba potapota pipiyisi wai matam ketai si bimsiri. Saba maranai matam keta kabo tavetaveyana wai, kega kesana kotoi kamonai ka panani.”
Nikosi sisiya si nonori wai God ana yove aba potapotaisi asi bada kaikapona, ba priest kaikaiwabosi wai nuwasuya si kakabi, kata awaika i tupuwa.
Damanina ba pipiya kesana i botu ba i wona, “Koi tainabaenega, nokosi sebasebare ko patumisi wai karaku God ana yove garana kamonai pipiya te bibeyebeyisi.”
Ba God ana yove aba potapotasi asi bada kaikapona yabata si nae wai apostle, si urabaisi si botu. Kega si rubi yagiyaginisi, kairavina pipiya si nagarisi kata akimai si ta kayo ravisi.
Ba apostle si botuvisi wai Sanhedrin kurisi si terisi, kata God ana yove kana priest kaikapona iti kasekasemanisi.
Ba i wonisi, “Komi sisiya padapadana ka berimi, kata kega Iesu kana wabai koti beyebeyena, saba ko wose tupetupena kata ami bibeyebeyena Jerusalem i bonuvi, ba ko wosei wai niko sebare ana rabobo kunumakina kana kabari.”
Saba Peter ba apostle mutusi si kaobeyisi si wona, “Yakai God kana bosisirei ba kega pipiya!
Ba tutunuta asi God, Iesu rabobo ai ibo bimsiriyei, ba niko Iesu korosi yai ko tuparatui.
Ba God, kona i bokabari ku yaro kasauna mena i terei, kata iti Bada, ba iti Taupauma wai Israel biyisi iti naovisi sita rupena ba asi piragagoyosi ita notataveyisi.
Ba yakai yabata mataki yai nikosi sawara ka kinana, ba yebo Kanuma Kaobaisiyena yabata kata pipiya iti beyisi kata nikona wai bisuwona. Ba God kona puyona wai iyabosi wata te bosisirei wai e bereberisi.”
Maranai nikona si nonori wai, si yagisi saki apostle kurisi, ba asi waina siti kasibunuwanisi.
Ba saba Pharisee kesana kana waba Gamaliel, kona wai kairuwana bibeyebeyena biyina, ba pipiya ereonowasi si bokuwayei, kona babadisi kamosi yai i bomsiri, ba i wonisi kata apostle sita uraba kasibauvisi mara yoginaikei.
Ba babada kurisi i wona, “Israel sebasebare, ko nuwasuya kabitam ba muri yai awaika kona wosei nikosi sebasebare kurisi.
Kata rorowa naki Theudas i kasibau i wonawona kata kona wai pipiya kaikapona kesana, ba pipiya asi 400 si kibi. Ba saba si kasibunui wai ana pipiya ereonowana si vera goyowana wai awaika ereonowana i momosa.
Kona murinai Judas Galilee biyina census maranai i kasibau wai yebo pipiya pesarisi si kibi. Ba kona yabata si kasibunui wai ana pipiya si kibikibi wai si kasi buburanisi.
Kona kairavina nikosi pipiya ko boterisi sina nae. Abisiri yai awaika te nuwanuwasuyei ba te wosewosei wai pipiya asi maragatai wai karaku wata ina momosa.
Ba abisiri yai nikona God ana maragatai wai kega rubana kesana kotoi ini gudui. Ba kona kinani wai God kobi abiyei.”
Gamaliel ana sisiya si damaninei wai, apostle si yorisi si riu ba si kwapuisi. Ba si kaotunetuneyisi, si wona, “Ko nae ba kega Iesu kana wabai kona rumamara mena.” Ba si boterisi si nae.
Damanina ba apostle nuwagaire yai Sanhedrin si sumarisi si nae, ba si kuiri kata kosi siniyara si yauni wai, Iesu kana waba kairavina.
Saba nikona kega si boterei, ba kao patepatena si nenae God ana yove garana kamonai, ba yove nunusi yai wara gairena sibi beyebeyena ba si raumamarei, kata Iesu wai kona Baibaiyawasina Kaobaisiyena.
Kona maranai bigeruwana biyisi si pesapesara wai Greek Jew biyisi, kosi wata kamosi yai si gwinigwini Hebrew Jew biyisi kurisi, kairavina asi sobesobere kasi kam kao patepatena kega si gutaguta kabitamni.
Damanina apostle asi 12, bigeruwana biyisi si gaenisi ba, si wona, “Kega i gaire kata God warana rumamarina tana boterei ba kam tani kodei.
Saba sebasebare asi 7 kamomi yai bobo kuwayisi ba Kanuma Kaobaisiyena, nuwanuwasi i bonuvisi wai ko bineisi. Ba kosi niko saibira kurisi kani garubonei.
Ba yakai ama saibira kona kana rupari, ba Bada wonana kana raumamarei.”
Damanina ba niko nota gairena si nonori wai ereonowasi si nuwagaire. Kata Stephen si binei, kona sebarena wai bitumagana biyina ba yebo Kanuma Kaobaisiyena i bonuwei, ba yebo mutusi wai Philip, ba Procorus, ba Nicanor, ba Timon, ba Parmenas, ba Nicolas Antioch biyina, ana yawasa i berena i Keresiyana.
Nikosi sebasebare si botuvisi apostle kurisi kata yarosi ku tepasi si taura ba si ruparisi.
Damanina ba God wonana kupura i nunu roboi. Kata pipiya pesarisi Jerusalem kamonai Iesu si geruwei ba yebo priest God ana yove kamonai si puyopuyo bunuwa wai korotosi asi bitumagana Bada kurina si terei.
Ba Stephen, kona God ana maragata ba baibaita i bonuwei, wai kiyakiyaya ba matakira kaikaposi pipiya kamosi yai i wosewose.
Saba Jew biyisi mutusi kega si damanina, ba kosi wai Jew biyisi asi dugu yovena meyaginai si kasibau kosi Alexandria meyaginai te mamana, ba yebo Cilicia ba Asia kupurisi yai si botu. Ba nikosi sebasebare Stephen yabata bikawapata si dagui.
Saba God ana Kanuma nota ba kuira i berei wai i sisiya, kata kega rubarubana sita kaobeyei.
Damanina ba bibune yai pipiya mutusi si kwairisi kata sita nae sita kwaruma, kata Stephen si nonori, ba Moses ba God i kaobigoyonisi.
Damanina ba pipiya ba warawaretesi, ba bibeyebeyena biyisi, pipiya nuwanuwasi si piroi, wai Stephen si taina seseri si botu babada kurisi.
Ba sisiya kwarukwarumisi si wose, si wona, “Niko sebare mamanina God ana yove kaobaisiyena ba Moses ana kairuwana e kaobigoyoni.
Basuna ka nonora ba i wona kata, Iesu Nazareth biyina, niko gawara ina kasibigoyoni, ba ata dudura Moses i berita wai ina birai.”
Ba iyabosi wata badana yabata kamonai si makira si mamana wai ereonowasi Stephen si kita garegarei, basuna kona naona wai i ruyasegana kinana bage aneya.
Damanina ba priest kaikapona i toirubai i wona, “Nikosi kunumaka wai bisuwona kona?”
Ba i kaobeyei i wona, “Ko nonoriku, Tamatamaku ba warewaresiku, nosita Abraham Mesopotamia kamonai i mamana wai maranai, God ere kadarina i rerematara kurina, ba muri yai i nae ku Haran.
Ba God i wonei, ‘Am kupura ba am dam ki sumarisi ba kuna nae kupura ani beyim wai nakai.’
Damanina ba Chaldea tanona i kasibau taveyei ba i nae Haran yai i kwanatu. Ba Abraham tamana i rabobo murinai wai, God i porai i nae niko ku kupura karaku nina, ko mamana wai nakai.
Ba God kega tano tupana kona tanona yoginaikei i berei iti buderiyei. Saba bagunai wata kona maranai, Abraham kega ere natuna, ba God i kaobiyoyobani kata mara murinai am rakaraka tanona iti karisi yai.
Ba God nikasike i sisiya kurina i wona, ‘Mara murinai am rakaraka wai kupura tumanai sina mana, sini moyaka damana ba sini kamyosukusuku yepo bodu 400 rubana.
Nakosi kupurai ko bosaibisaibirisi ba te bogoyoimi wai, ani buibuiyisi. Ba kona murinai am rakaraka namai sina kasibau wai niko kupurai sina bo pepetiku.’
Ba kona maranai Abraham sini bonaina kairavina God bidamanina maragasina i berei. Ba Abraham natuna sebare Isaac itupuwa ba kao 8 kamonai ba sinina si bonai. Muri yai Isaac natuna Jacob i tupuwa wai yebo sinina si bonai, ba Jacob natunatuna asi 12 yebo sinisi si bona.
Jacob natunatuna mutusi Joseph si nuwarauwei wai, si gimonei Egypt biyisi kurisi kata kasi bo saibisaibira. Saba God wai kona yabata.
Kona kairavina goyonai i taraparanei ba kuira ba nuwasuya gaigairesi i berei. Kata i baisisi wai Egypt asi taupauma Pharaoh nuwanuwana i yauni wai Joseph i wosei Egypt kupurina tupana ba yebo ana yove yabata i badei.
Damanina ba gomara kaikapona Egypt ba Canaan kupurisi i ravi, wai bokwarakwara i rakata saki wai Joseph ana rakaraka kega memena kam sita panani.
Ba maranai Jacob i nonori kata Egypt kamonai kam i mamana wai natunatuna i porasi kam sita gimoni.
Asi wagawaga biruwaina murinai wai Joseph tuwatuwana i wonisi kata kona wai kotoi, ba yebo ana rakaraka Pharaoh i kaobibeyisi.
Nikona murinai, Joseph wara i porai tamana Jacob ba ana rakaraka ereonowana, asi 75 kurisi kata sita botu ku Egypt.
Damanina ba Jacob ana rakaraka yabata si gakira ku Egypt ba, namai i rabobo ba muri yai ereonowasi yebo si rabobo.
Ba tupuvisi si yauna si veramaga ku Shechem ba, Abraham gawara mane yai Hamor natunatuna gwabisi yai i gimoni wai namai si doguisi.
Ba marana i neratui God ana kaobiyoyobana ita wosei Abraham kurina wai, ata pipiya Egypt kamonai wai asi koroto i rakata saki.
Damanina ba taupauma wauna kesana kega Joseph i kuiri wai, kona Egypt yai i bada.
Kona taupaumina wai pipiya ibi tupaubuwanisi ba pepeya si tuputupuwa wai tutunusi i kao tupetupenisi kata sita tere kasibuwana yove kupusi yai sita rabobo.
Ba kona maranai wai Moses i tupuwa, ba God matanai wai kona kega pipiya mom. Ba nawaravi tonu tutununa si bunibuniyei.
Ba maranai si tere kasibuwei ku okowa wai, Pharaoh natuna wasike i yauni i natunei ba i potai i rakata.
Moses wai Egypt biyisi asi kuira ba nuwasuya si beyebeyei wai i maragata saki wonai ba wose yai.
Ba Moses kana bodu 40 i yauni wai i nuwasuya kata ita nae turaturana Israel biyisi ita kinanisi.
Ba i kinani kata Egypt biyina kwainana kesana Israel biyina i raviravi, wai i nae i baisi ba Egypt biyina i kasibunui.
Ba Moses i nosi bage ana pipiya damana, nikona sita kitai wai sita kuiri, kata kona God i porai Israel biyisi iti baisisi ba saba kosi kega si kuiri.
Ba mara i tom mena wai Israel biyisi asi ruwamo si birauwa, wai Moses ana waina iti gesisi wai, i wona, ‘Awaika kairavina tuwateim kosi ko birauwa?’
Saba sebare kotoi kokona i dagui wai, Moses i rubokoini ba i wona, ‘Kotoi bibadana i berim kata kuni badikai ba kuni buibuiyikai?
Am waina rabirabi Egypt sebare ku kasibunui wai rautainina kuna kasibunuiku?’
Damanina Moses nikona i nonori wai, i vera ku Midia i pipiya tumana, ba namai i mana ba i tuwa natunatuna sebasebare ruwamo.
Bodu 40 si kakaba murinai, Sinai koyana parinai, kupura momnai, garagara kai karakarasina kamonai aneya i rerematara Moses kurina.
Moses i kinakinani wai, i sikwanana neganega, ba i nae ku gwabina ita kita kabitamni, saba Bada God gamona i nonori, i wona.
‘Yauku tamatamami, Abraham, Isaac ba Jacob asi God.’ Ba Moses i nonori wai i nagara saki ba i kiroro wai kega i kinana kurina.
Bada i wona, ‘Menena ke bimsiri wai gawara kaobaisiyena, kam kae sumasuma ke botavetaveyana.
Ba Yauku au pipiya Egypt kamonai asi siniyara, ba bokwarakwara a kinani, ba asi tou a nonori, wai a gakira ana tombaubaunisi. Ba karaku nina ke nonora, kata ani poraim kuna veramaga ku Egypt.’
Niko Moses kesanina, Israel biyisi wonana si sinikikiyei, si wona, ‘Kotoi i terim bada wai kuni bibuibuiya?’ Saba God ikesina Moses i porai asi bada ba kasi biyawasina, aneya keyama kai karakarasina kamonai i rerematara wai ana bibaitai.
Matakira ba kiyakiya i wose murinai. Ana pipiya Egypt kamonai i urabakasibauvisi, Enaga Taratarana si garubonei, ba bodu 40 kupura mominai i boneubuvisi.
Niko Moses Israel biyisi i wonisi, i wona, ‘God wai karaku wata komi kamomi yai peroveta kesana yauku rautainiku ini porai.’
Ba Israel biyisi kupura mominai si gaenisi wai kona namai kamosi yai tutunuta yabata, ba aneya i sisiya kurina Sinai tepanai ba wona yawayawasina i yauni kata ita kaoberita.
Saba tutunuta si totoyana wai si kaosaira. Ba asi waina sita veramaga ku Egypt.
Ba Aaron kurina si wona, ‘Tarabibisaka ke wosei, ama god kata ini naovikai. Ba kega ka kuiri kata awaika i tupuwa niko sebare Moses, Egypt yai i urabakasibauvi kai wai kurina.’
Damanina ba kona maranai tara bibisaka si wosei cow wotuna rutainina ba si puyobunuwa kurina ba nuwagaire kaikapona si wosei kata awaika yarosi yai si wosei wai si bokuwayei.
Ba God i ma kupusisi, ba i bere taveyisi kata gwamegwame sita bopepetisi, ba nikona wai peroperoveta asi buka kamonai si kirumi. ‘Si wona kata Israel biyimi bodu 40 kupura mominai ko yewo wai, misi nuwa ko suwara kona ko puyo bunuwa au Tabernacle kamonai kona kega?
Komi ko nosi bage yauku au Tabernacle kamonai ko bopepetiku saba komi wai Molech gubana, ba gwamegwame Rephan ami god, ko wose ba ko bopepetana. Kona kairavina ani pora taveyimi ku Babylon ba misi kata koni sumarei.’
Kata tutunuta naki kupura mominai God ana Tabernacle yovena si boneubuvei. Ba kona wai God, Moses i kaobibeyei kata mekabage ita bowai ba ita kirumi wai nanakasike i wosei.
God ana Tabernacle si yauni murinai tutunuta, Joshua i naovisi wai God ana maragatai kupura kaikaposi yai pipiya i ratu taveisi ba tano i yauni, namai si mamana yepo David ana ku mara.
Ba David, God nuwanuwana i yauni wai i babai kata rubana God ana yove ita bowai Jacob ana God kairavina.
Saba yovena wai, Solomon i bowai.
Saba God kaidamona sakina kega pipiya yarosi yai yove si bowa wai kamonai e mamana, peroveta i wona wai nanakasike.
‘Bada i wona, “Sapama au bitaupauma aba makimakira gawarina, ba dodu wai kaeku kana bi utukikita. Au aba mamana wai sapamai. Au biyakam gawarina ina mana?
Ba, nikosi sawara ereonowasi sapamai ba dobuai wai yauku mom a wose.” ’”
Ba Stephen kurisi i wona, “Komi pipiya kawakasekasemi, nuwanuwami gudugudusi ba tainami potapotasi! Komi wai tamatamami rutainisi, komi mamanina Kanuma Kaobaisiyena ko bisinikikiyei!
Ba tamatamami peroperoveta si bobisipuvisi ba Iesu ana botubotuna si bisisiyei wai si kasi bunuwanisi, ba karaku yebo ko bere taveyei ba ko kasibunui.
Ba komi God kairuwana ana aneya i porai wai ko yauni saba kega ko bosisiriyei.”
Ba maranai nikona si nonori wai si yagisi saburere ba nibosi si taragisigisi Stephen kurina.
Saba Stephen, Kanuma Kaobaisiyena i bonuwei, wai i gagawa ku sapama, ba God ana kadara i kinani, ba Iesu, God kasaunai imsimsiri.
Ba i wona, “Ko kinani, sapama a kinani i tamotatara, ba Sebare Natuna (Iesu) a kinani God kasaunai e bimsiri.”
Damanina namai tainasi si rugudu ba, ere paraparasi si vera kurina.
Ba kona gawarinai si taina seseri Jerusalem yai si kasibau ba akimai gudaina si dagui. Ba pipiya si bi kunumakei wai kasi gara si botavetaveyana ba sebare yarakina kana waba Saul kaenai si gaena.
Akimai si gudagudai maranai wai Stephen i rupari, i wona, “Bada Iesu, kanumiku ke yauni.”
Damanina ba i maere sogasoga, ba gamona kaikaponai i para, i wona, “Bada asi piragagoyosi ke notataveyisi.” Ba kona i sisiyei murinai wai i rabobo.
Ba Saul wai namai ba ana rabobona i damaninei. Kona maranai bi tupaketowana kaikapona i tupuwa bigeruwana biyisi ereonowasi kurisi, Jerusalem kamonai, ba si kasi bibuburanisi ku Judea ba Samaria kupurisi si nae ba apostle wata si sumarisi.
Ba Jew biyisi mutusi God te bokuwayei wai kosi Stephen si dogui ba kairavina si tou saburere.
Saba Saul ana waina bigeruwana biyisi iti goyonisi wai i nenae yove nunusi yai, bibaine ba sebasebare i titaina seserisi ku patuma yovena i tereterisi.
Ba iyabosi wata si kasi bibuburanisi wai memena wata si nae wai Bada wonana si raumamarei.
Ba Philip i gakira ku Samaria kupurina ba Iesu wonana pipiya kurisi namai i bisisiyei.
Maranai koroto kaikapona Philip ana sisiya si nonori ba matakira si kinana i wose wai, awaika i bisisiyei wai si tainabaenega kabitam.
Ba pipiya pesarisi kanuma goyogoyosi kamosi yai si mamana i kaotuneyisi wai ere rasarasasi si kasibau, pipiya sini raoboraobosi, ba sikesikenisi ereonowasi i yawasisi.
Kata kona meyagina kamonai wai nuwagaire i rakata saki.
Ba niko mara veoromina, sebare kana waba Simon, Samaria kamonai i bikairapu wai si biwareyei, ba ikesina i kaobigegaena meyei kata kona pipiya kaikapona.
Ba pipiya marimariyisi ba moyamoyakisi ereonowasi kona wata si nonora kabikabitamni. Ba si wona, “Niko sebare wai te wonawona kona ana maragata kaidamonai i gakira wai e wosewosei bage kona god.”
Ba ana bikairapu tepanai wai, niko mara veoromina pipiya si kibikibi ba si biwareyei.
Saba maranai Philip, God ana basileiya warana gairena ba Iesu Keriso kana wabai i rumamara wai, si geruwei. Kona kairavina sebasebare ba bibaine ereonowasi si babataito.
Ba Simon yabata i geruwana wai i babataito. Ba Philip kiyakiyaya i wosewose i kinakinana wai i biwareyei ba memena wata i nenae wai i kibikibi.
Ba maranai apostle Jerusalem kamonai wara si nonori kata, Samaria biyisi Bada si yauni, ba asi yawasa si berena wai, Peter ba John si poraisi sita nae kurisi.
Ba maranai si verakasibau wai, kairavisi si rupari kata Kanuma Kaobaisiyena sita yauni,
basuna kosi Kanuma Kaobaisiyena wai kega kurisi i riu, saba kosi wai Iesu kana wabai si babataito mom.
Peter ba John yarosi si terei ku tepasi wai Kanuma Kaobaisiyena si yauni.
Maranai Simon i kinani kata apostle yarosi pipiya ku tepasi si tereterei ba Kanuma Kaobaisiyena i saibisaibira wai mane i beyisi.
Ba i wona, “Rubarubana niko maragata kota beriku wai yauku yebo ata borubaisi wai Kanuma Kaobaisiyena sita yuyauni.”
Saba Peter i kaobeyei, i wona, “Kom ba am mane yabata ko nesaira, kom ku nosi bage God ana puyo wai mane yai sita gimogimoni.
Ba God ana saibira kamonai wai kega kesana kom am gawara kona kam koda e mamana, kairavina nuwanuwam wai kega totorina God ku matana.
Nikosi am wose goyogoyosi, ke tombubau taveyana ba ke rupari Bada kurina, kata am nuwasuya goyogoyosi, ke nuwanuwa suyana wai ina notataveyisi.
Ba a kinanim wai kom nuwa badobado ba piragagoyo i bonuvim.”
Damanina Simon i kaobeyisi, i wona, “Ko rupari kairaviku Bada kurina kata, awaika ko wonei wai kega kesana goyona ina tupuwa kuriku.”
Ba maranai Peter ba John, Iesu kairavina awaika si kuiri si sisiyei i kakaba wai si veramaga, ba Bada wonana Samaria kupurina meyagisi ai si rumamarei yepo ku Jerusalem si verakasibau.
Bada ana aneya i sisiya Philip kurina i wona, “Ke bomsiri kuna nae keta ku yawara mena, ba kupura momna ketana ku Jerusalem e gaigakira ku Gaza.”
Damanina i tauya, i nae wai, keta dobonai chariot kamonai Ethiopia sebare i kinani. Jerusalem yai i bopepeta yepo i botubotu. Ba kona wai Ethiopia kana taupauma wasike, Candace gaburinai ana mane kana aba potapota,
ba sebarena namai i veraveramaga wai ana chariot tepanai i makira ba peroveta Isaiah ana buka i baibaiyawa manei.
Ba Kanuma Kaobaisiyena Philip i wonei, “Ke nae chariot parinai kuna mana.”
Damanina ba Philip i vera i gae chariot ku parina, ba i nonori peroveta Isaiah ana buka i baibaiyawi. Damanina i toirubai, “Ke baibaiyavi wai basuna ke kuikuiri kona?”
Ba kona i kaobeyei, “Mekabage ana kuiri, kesana kotoi ina kaobibeyebeyiku wai ana kuiri.” Damanina Philip i babai wai i geru ana ku chariot ba yabata si makira.
Ba wona Isaiah kamonai, i baibaiyavi wai nikasike: ‘Si naovei nanakasike sheep rutaina kasibunuina kairavina, ba sheep wotuna rutainina gamona kega, sini korokorona te tomtomni wai e ma guguba.
Si kaobibisakei, ba si kaobigoyoni, ba kega kesana kotoi murinai i msiri. Ba kega kesana kotoi ana rakaraka ini sisiyisi, basuna kona wai ana yawasa dobonai si kasiyaragi.’
Damanina ba Ethiopia sebare Philip i toirubai, “Ke woniku, niko peroveta kotoi e bisisiyei, ikesina ebi bisisiyena meyei kona pipiya bauna e bisisiyei?”
Damanina Philip kona wonana tepanai i msiri wai Iesu warana gairena i sisiyei sebarena kurina.
Ba sirinai ketai si gaikira wai si botu ku okowa mena. Ba sebarena i wona, “Ke kinani, okowa wai nina ba ata babataito kona?”

Damanina i kaotuneisi wai chariot si yotei ba si sukira, ba asi ruwamo si gakira si nae ku okowa kamona ba Philip i babataitoi.
Ba maranai si gae ku tepa wai, Bada kanumina Philip i yauni taveyei wai kega i kinana meyei saba kona ere nuwagairena i nae.
Ba Philip i botu ku Azotus, ba kamonai i yewo neubuwa, meyaga nunusi yai Bada wonana i raumamarei yepo i verakasibau ku Caesarea.
Niko mara veoromina Saul i mamana wai, bigeruwana biyisi kasi kasibunuwa i wonewonei, wai i gae asi priest kaikapona kurina.
Ba i babai kata pepa ita kirumi ku Damascus babada kurisi kata Jew biyisi asi dugu yovesi yai, kotoi wata ita panani, wasike kona sebare Bada ana keta te bisununuri wai, ita patumisi ba ita yaunisi ita veramaga ku Jerusalem.
Kata i tauya i nenae matapa ku Damascus i veraverakasibau, ba yasegana sapamai i gakira i subibiri.
Damanina i peku ku tano ba gamo i nonori kurina i wona, “Saul! Saul! Awaika kairavina kebi tupa ketowaniku?”
Kata Saul i toiruba i wona, “Kom kotoi Bada?” Ba gamo i kaobeyei i wona, “Yauku Iesu! Ba kebi tupa ketowaniku,
karaku nina ke bomsiri ba kuna nae ku Damascus, ba namai sina wonim awaika kuna wosei.”
Ba iyabosi yabata si nenae wai asi sisiya i kakaba ba si msi damana; kairavina gamo si nonori saba kega kesana kotoi si kinani.
Ba Saul i peku ku tano ba i msiri maranai, wai matana i tamotatara saba kega kesana awaika i kinakinani, wai turana yarona si yauni ba si rutitaini ku Damascus.
Ba kao tonu kamonai kega i kinana ba kona maranai kega i kam kona i toma.
Ba namai Damascus kamonai nonorayauna kesana i mamana kana waba Ananias, aba kinakinanai Bada i yorei, “Ananias!” Ba i kaobeyei, “Yauku nina Bada.”
Ba Bada Ananias i wonei, “Ke tauya kuna nae Keta kana waba Keta Totorina ba Judas ana ku yove, ba namai Tarsus sebare kana waba Saul ki toirubei, kona wai karaku nina e rupari kuriku.
Ba kona aba kinakinani i kitai kata sebare kana waba Ananias i botu ba yarona ku tepana i terei wai i kinana mena.”
Saba Ananias Bada i kaobeyei i wona, “Bada, Saul am bigeruwana pipiyisi Jerusalem kamonai, e kasikasi bigoyonisi wai tupana a nonora roboi.
Ba ka nonori kata priest kaiwabona bidamanina maragasina pepana i berei kata bigeruwana biyisi ina patumisi.”
Saba Bada Ananias i wonei, “Ke nae, kona sebarena wai a binei au saibisaibirina ba wonaku ina rumamara neubuwei, Gentile biyisi asi tautaupauma kurisi ba yebo Israel biyisi kurisi.
Ba ani beyei ina kuiri kata mekabage yauku Iesu, kairaviku sini nomosa ina paiwarei.”
Damanina ba Ananias i nae ku yove kamona i riu, ba yarona i terei Saul ku tepana, ba i wona, “Waresiku Saul, ketai ku yewo ku botubotu ba Bada Iesu i rerematara kurim wai kona i poraiku a botu, kata ana borubaim wai kuni kinana mena ba Kanuma Kaobaisiyena ini bonuvim.”
Ba marakesana sawara kesana siyauwa kerarisi rutainisi si peku ba i kinana mena ba i bomsiri wai i babataito,
ba i kam murinai wai ana maragata i veramaga mena. Ba Saul Damascus i mana yogina ba i veramaga ku Jerusalem.
Ba kao kesana Saul rumamara Jew biyisi asi dugu yovesi kamosi yai i dagui, i wonawona kata Iesu wai bisuwona God Natuna.
Ba iyabosi wata namai si nonori wai si sikwana saki ba si toiruba si wona, “Niko, sebarena kesanina Jerusalem kamonai, pipiya Iesu kana wabai si bopepeta wai, i kasikasi bigoyonisi kona? Ba memena bage i botu mena, yebo pipiya ina patumisi ina nae priest kaikaposi kurisi.”
Saba Jew biyisi Damascus kamonai si mamana wai nuwanuwasi i kairagaraga kega rubana awaika siti sisiyei, kairavina Saul ana rumamara i maragata saki, ba i wonewonisi kata Iesu wai Baibai yawasina Kaobaisiyena.
Kao pesarisi murinai Jew biyisi bibune yai si dugu kata Saul sita kasibunui.
Kao ba pom meyaga kana matamketa sibo kibukibui kata sita kasibunuina kairavina, saba matapa i kuiri.
Damanina pom wakunai bigeruwana biyisi Saul si yauni ku tegara kaikapona kamona si wani ba papa masarenai si sonagi i kasibau.
Ba maranai i botu ku Jerusalem wai ana waina Iesu ana nonorayauna ita riu ku kamosi, saba si nagarei, kairavina kega si geruwei kata kona bisuwona Iesu ana nonorayauna.
Damanina Barnabas i urabai i botu apostles kurisi ba i wonisi, awaika i tupuwa Saul kurina ba mekabage Bada i sisiya kurina, ba yebo i wonisi mekabage i sinitora ba Iesu kana wabai Damascus kamonai i rumamara.
Damanina Saul namai kosi yabata i mana ba nuwagaire yai ba ere sinitorana, Bada kana wabai i raumamara neubuwa Jerusalem kamonai.
Saba yebo Jew biyisi Greek asi gamo ai si bisisiya wai yabata si kawapata, ba asi waina sita kasibunui.
Ba maranai bigeruwana biyisi si rupanani kona sita kasibunui wai, si urabai si gakira ku Caesarea ba si porai ku Tarsus.
Damanina ba ekaleisiya, Judeai Samariai ba Galilee kupurisi ereonowana nuwanuba i mana ba Kanuma Kaobaisiyena i bobimaragasisi ba i bobitorisi kata Iesu kairavina ere kumarisi ba bokuwayai si mana asi koroto i rakata.
Ba Peter meyaga nunusi yai i yewo neubuwa ba i botu ku Lydda wai Keresiyana i rugenarisi.
Ba namai pipiya kesana, kana waba Aeneas i panani ba kona wai sini raoboraobona, ba ana kepanai i dauwa yepo bodu 8 si kakaba.
Peter, Aeneas kurina i wona, “Iesu Keriso ini yawasim, ke bomsiri ba am yagoro ke nokui.” Ba yagiyagina wata i bomsiri.
Saba kosi iyabosi Lydda ba Sharon meyagisi kamosi yai si mamana wai, sebarena si kitai wai asi yawasa si berena Bada kurina.
Ba Joppa bigeruwana biyina kesana i mamana, kana waba Tabitha, Greek biyisi te yoreyorei Docas. Kona wai wose gaigairesi i wosewose, ba pipiya moyamoyakisi i potapotaisi.
Saba kona marana i gubaga saki wai i rabobo. Ba tupuwina si bosusuwei ba yove kaidamonai si terei.
Ba bigeruwana biyisi si nonori kata Peter wai Lyddai i mamana, Joppa gwabina, wai pipiya ruwamo si poraisi si nae Peter si babai, kata ita botu yagina.
Damanina Peter yabata si veramaga. Ba si verakasibau wai, si urabai si gae ku kaidamona ba sobesoberesi wai si msi bibiri si tutou. Ba kasi gara Docas yawasinai i popo wai si bibeyebeyei.
Saba Peter i wonisi wai si kasibau ku matara mena, ba i maere sogasoga ba i rupari. Ba i tarakata i kinana raoboraobona kurina ba i wona, “Tabitha, ke bomsiri.” Damanina matana i tamotatara ba Peter i kinani wai i bomsiri ba i makira.
Ba yarona i yauni ba i baisi i msiri. Damanina bigeruwana biyisi ba sobesoberesi i yorisi ba i beyisi kata Docas wai i yawasa mena.
Damanina ba pipiya pesarisi Joppa meyaginai warana si nonora roboi wai Bada si geruwei.
Ba Peter, aba payapaya kwapirisi kana aba wosewose, kana waba Simon, yabata Joppa meyaginai kao pesarisi si mana.
Ba namai Caesare meyaginai sebare kana waba Cornelius, kona Gentile biyina i mamana, ba kona wai Rome abiabiyisi asi bada, saba kona wai Italy abiabiyisi i binaovisi.
Kona ba ana rakaraka yabata God si kumakumarei ba si bokuwayei. Ba moyamoyakisi kurisi si bereberena ba mamanina God kurina si rupari.
Ba rabisi kesana 3:00 nanakasike aba kinakinanai debai mom i kitai, kata God ana aneya i botu kurina, ba i wona, “Cornelius!”
Ba Cornelius ere naganagarina i kita damanei ba i toiruba, “Abi awaika Bada?” Ba aneya i kaobeyei i wona, “Am pari ba am berena moyamoyakisi kurisi, ereonowana puyo rutainina God kurina i gae, ba e nosinosim.
Ba karaku wai pipiya kuni poraisi ku Joppa sebare kana waba Simon Peter sina urabai sina veramaga.
Kona wai Simon aba payapayaya kwapirisi yai sawara e wosewose ba ana yove nisa wai parinai yabata te mamana.”
Ba aneya i sisiya i kakaba wai i nesaira, ba Cornelius ana saibisaibirisi ruwamo i yorisi ba kana aba potapota kesana, kona abiabiyina saba God i bokuwayei.
Ba kosi awaika i tupuwa wai ereonowana i wonisi, ba i poraisi ku Joppa.
Mara i tom rabisi pompom ai matapa si veraverakasibau ku kupurina, ba Peter i gae ku wadakupuna rupari kairavina.
Ba soya i rabobo wai ana waina awaika kesana ita kani, saba kam karaku wata kamonai, si bobunagi kamonai kiyakiyaya i kinani.
Kata sapama i tamotatara ba sawara kesana sowo rutainina i kitai i gaigakira ku dobu.
Ba sowona kamona wai aba payapaya bubausi yai ereonowasi tano ai te botete wai, ba manu kaidamona roborobosi.
Damanina ba gamo i nonori i wona, “Peter, ke bomsiri ki kasibunuwana ba kuna kam.”
Ba i kaobeyei, “Kega rubana Bada! Au yawasa kamonai kega meyana, ama dudura awaika goyogoyosi ba pudapudasi ebi taraparanikai wai ana kani.”
Ba gamona i wona mena, “Maranai God, awaika i wosei gairena wai, kom kega kuna wona goyona.”
Ba wosena kesanina i tupuwa mara tonu ba sowona si taina geyena meyei ku sapama.
Ba Peter niko aba kinakinana i kinani wai nuwanuwana i kairagaraga, kata basuna wai awaika, ba Cornelius pipiya i poraisi wai si verakasibau Simon ana ku yove.
Ba si toiruba kata namai Simon Peter i mamana kona kega.
Ba Peter ibi nuwanotanota mana, ba Kanuma Kaobaisiyena i sisiya kurina, i wona, “Simon, pipiya asi tonu te nuvenuvenim.
Ke bomsiri kuna gakira ba yabata kona nae, kega kuna kumara kosi wai yauku ai poraisi.”
Damanina Peter i gakira kurisi ba i wona, “Pipiyina ko nuwenuweni wai yauku nina. Ba awaika kairavina ko botu?”
Ba si kaobeyei si wona, “Yakai wai Cornelius, Rome biyisi asi bada kaikapona i poraikai ka botu. Ba kona wai God e kumakumarei, ba ana yawasa i gaire saki, ba Jew biyisi te bokuwayei. Ba Aneya kaobaisiyena i wonei kata kom kuta botu kurina ana ku yove, ba awaika warana kuti sisiyei wai ita nonori.”
Ba Peter kana wagawaga i urabaisi ku yove ba namai si dauwa. Ba mara i tom wai, kona yabata si tauya si nenae wai Joppa bigeruwana biyisi mutusi si kibisi.
Ba mara i tom mena wai, si verakasibau ku Caesarea. Ba Cornelius memena ibi potapota wai ana rakaraka ba turaturana i yorisi si botu.
Maranai Peter i verakasibau ku yove wai Cornelius, Peter i kaikaivi, ba i bopepeta i gakira ku kaena mena ere bokuwayina.
Saba Peter Cornelius i taina bimsiriyei, ba i wonei, “Ke bomsiri, yauku kona pipiya mom kom rutainim.”
Ba yabata si sisiya si riuriu ku yove kamona wai Peter pipiya pesarisi si gaenisi si mamana wai i kinanisi.
Ba kurisi i wona, “Ko kuiri kata Jew biyisi wai kega rubarubana Gentile biyisi yabata sini kapuisi. Saba God i beyiku kata kosi kega ana kaobigoyonisi kona ana wonisi pudapudasi.
Kona kairavina maranai wasaga si nae sita urabaiku wai, kega a potai ba a tauya yagiyagina a botu. Kuta woniku, awaika kairavina ku wona wai a botu?”
Damanina Cornelius, Peter i kaobeyei, “Mara bai bataina murinai, kao nikasike rubana 3:00 au yove kamonai a rupari, ba sebare kesana kana gara poepoena ba mata kamokamosina, yagiyagina wata naoku ai i msiri.
Ba i woniku, ‘Cornelius, am pari God i nonori ba am berena, moyamoyakisi kurisi wai i kinani.
Kata karaku nina wasaga ki poraisi, si nanae ku Joppa ba sebare kana waba Peter sina urabai. Kona wai Simon ana yove yai e mamana. Ba Simon wai aba payapaya kwapirisi yai sawara e wosewose ba ana yove wai tore yai.’
Kona kairavina ai pora yagiyaginisi si nae kurim, ba i gaire saki kata karaku God gwabiti yai ba awaika ereonowana Bada i wonim wai kuna wonikai.”
Damanina Peter sisiya i dagui, i wona, “Karaku mosi a kuira kabitamni kata God kurina wai ereonowata kesanita.
Saba dobu tompipinina iyabosi wata God te naganagarei, ba wose totorisi te wosewose wai kosi ereonowasi karinai.
Niko sisiya God i porai Israel biyisi kurisi wai ku kuiri, nuwanuba warana gairena Iesu Keriso i botuwei. Ba kona wai ereonowata ata Bada.
Ba awaika Judeai i tupuwa wai ko kuira, Galilee yai i dagui, John babataito warana i raumamarei murinai?
Ba God ana Kanuma Kaobaisiyena ana maragata, Iesu Nazareth biyina i bonuwei ba i yewo neubuwa wose gaigairesi i wosewose, ba kanuma goyogoyosi pipiya kamosi yai si mamana wai, ibi yawasisi kairavina God mamanina ibi baisi.
Ba Iesu awaika ereonowana i wosei Jew biyisi asi kupurai, ba Jerusalem kamonai wai, yakai ereonowana matakiyai ka kinani, ba namai si kasibunui ba si tuparatui.
Ba kao bitonuina murinai God ibo bimsiri meyei, ba i wosei i rerematara kata sita kinani.
Ba i rerematara wai kega pipiya ereonowasi kurisi. Ba yakai ka kinani, rabobo ai i bomsiri ba ka kam yabata.
Ba i kaotuneikai, pipiya kurisi kata rumamara. Ba God maragata i berei kata raoboraobosi ba yawayawasi ini buibuiyisi.
Ba peroperoveta ereonowasi sini mamatara pipiya ereonowasi kurisi kata, iyabosi wata kana wabai sini geruwana wai asi piragagoyosi ina notataveyisi.”
Ba Peter ana sisiya karakuwata ibi sisiyei, ba Kanuma Kaobaisiyena i gakira, iyabosi niko wara si nonori wai kurisi.
Damanina Jew bigeruwana biyisi Peter yabata si botu wai, si sikwana kata God ana puyo, Kanuma Kaobaisiyena, yebo i utusewai Gentile biyisi kurisi.
Si nonorisi ba gamo bubausi yai sibi sisiya ba God sibo kabakabari.
Ba Peter, i wona, “Nikosi Gentile biyisi karaku kega rubana tani gesisi, saba okowai sina babataito. Basuna kosi yebo Kanuma Kaobaisiyena si yauni kota ta yauni wai rutainina.”
Damanina i kaotuneisi wai Iesu Keriso kana wabai sita babataito. Kona murinai, Peter si babai kata gwabisi yai ita mana mara yogina.
Apostle ba bigeruwana biyisi mutusi, Judea kamonai si nonori kata Gentile biyisi God wonana matapa si bosekwai.
Ba Peter i veramaga ku Jerusalem wai, Jew bigeruwana biyisi si kaobisipuwei,
si wona, “Kata kom Gentile biyisi asi ku yove ku riu, ba yabata ko kam!”
Ba Peter awaika ereonowana i tupuwa wai i mamatarisi,
i wona, “Kao kesana Joppa meyagina kamonai, a rupari ba aba kinakinana a kitai. Ba sawara kesana a kinani sowo kaikapona rutainina naoku ai sapamai i gakira.
Ba sowona ku kamonai i kinana wai aba payapayaya kaekaesi asi bata, manamisi ba bikokonisi, ba tanoai tebo tete ba manu a kinanisi.
Ba gamo a nonori i wona, ‘Peter, ke bomsiri ki kasibunuwana ba kuna kam.’
Saba a kaobeyei, ‘Kega Bada, yauku kega meyana awaika Jew biyikai ama dudura e wonawona pudapudana wai ana kani.’
Saba gamo sapamai i wona mena, ‘Kega God sawara i wosei gairena wai kuna wona goyona.’
Nikona i tupuwa mara tonu ba murinai wai si taina geyei ku sapama.
Kona sebasebare asi tonu Caesareai si poraisi wai si verakasibau memena a mamana wai ku yovena.
Ba Kanuma Kaobaisiyena i woniku kata yabata kata nae, ba kega nuwanuwaku ita kairagaraga kata kosi wai Gentile biyisi. Kata bigeruwana biyisi asi 6 yabata ka nae sebare kotoi ama wara i porai wai ana ku yove.
Ba i wonikai mekabage kona aneya i rerematara kurina, ba i wona, ‘Wasaga ki poraisi ku Joppa, Simon Peter sina nuweni.
Ba ina wonim kata mekabage kom ba am rakaraka koi ereonowami kona yawasa.’
Ba a dagui ati sisiya saba, Kanuma Kaobaisiyena mekabage dagudagunai i gakira kurikai wai nanakasike i gakira kurisi.
Damanina ba Bada i wona wai a nosi, ‘John okowai i babataito, ba komi kona Kanuma Kaobaisiyenai kona babataito.’
Abisiri yai God Gentile biyisi, puyo i berisi wai yebo kota kesanina i berita. Maranai Iesu Keriso wabanai tai geruwana. Ba yauku kotoi wai, God ana keta ata vera papari.”
Maranai mutusi Peter ana sisiya si nonori wai bigesaira si boterei, ba si dagui God si bokabakabari. Si wona, “Ta kinakinani kata God Gentile biyisi yebo i nuwanuwanisi wai si tombaubauna meyisi ba yawasa mama damanina si yauni.”
Ba Stephen si kaobigoyoni ba si kasibunui murinai, bigeruwana biyisi si tupaketowanisi wai si vera si kasi buburanisi. Mutusi si nae ku Phoenicia kupurina, Cyprus neyarinai, ba Antioch meyaga kaikaponai Syria kupurinai, God wonana Jew biyisi wata kurisi si rumamarei.
Saba bigeruwana biyisi mutusi Cyprus yai si nae, ku Antioch ba Cyrene yai si dagui, Bada Iesu Warana Gairena Gentile biyisi kurisi si raumamara.
Bada ana maragata wai kosi yabata, wai Gentile biyisi koroto kaikapona si nuwabirabira, ba si geruwana.
Ba bigeruwana biyisi Jerusalem kamonai si nonori wai Barnabas si porai ku Antioch.
Maranai i verakasibau ba God ana bigairena matakirina i kita wai nuwagaire i bonuwei ba bigeruwana biyisi i kaobimaragasisi, kata nuwanuwasi tupanai Bada siti tumaganei.
Barnabas wai sebare gairena, Kanuma Kaobaisiyena i bonuwei ba ana bitumagana i rakata saki wai, pipiya pesarisi i botuvisi Bada kurina.
Damanina ba Barnabas Saul i nuveni i nae ku Tarsus.
Ba i panani wai i urabai i veramaga ku Antioch. Asi ruwamo namai bodu kesana bigeruwana biyisi yabata si mana ba koroto kaikapona si beyebeyisi. Kona maranai Antioch kamonai bigeruwana biyisi si yorisi Keresiyana.
Kosi marasiyai peroperoveta mutusi Jerusalem yai si wagawaga ku Antioch.
Kesana kamosi yai kana waba Agabus, dugu kesana kamonai i bomsiri ba Kanuma Kaobaisiyena ana maragatai i wonisi kata mara murinai kapoi ina tupuwa kupura ereonowana Rome kamonai. (Nikona wai Claudius ana bibadanai maranai.)
Ba bigeruwana biyisi Antioch kamonai asi maragata nununai si nuwakesana ba warewaresisi Judea biyisi mane si gaeni ba si berisi.
Nikona si wosei wai asi puyo Barnabas ba Saul si yauni wai si nae ku Jerusalem ba ogababada si berisi.
Ba kona maranai Taupauma Herod i dagui bigeruwana biyisi mutusi i patupatumisi.
Ana abiabiyisi i wonisi John tuwana James seri yai si kasibunui.
Maranai Herod i kinani kata Jew biyisi si nuwagaire wai, yebo Peter si patumi. Nikona wai Baisaubona Poragina maranai.
Peter si patumi murinai ku patuma yovena si terei. Ba namai abiabiyisi duguna bata, ba asi bata patuma yovena si potapotai. Basuna Herod ana waina Baisaubona Poragina kamna murinai wai, pipiya ereonowasi naosiyai, debai iti buibuiyei.
Kata patuma yovenai i mamana ba bigeruwana biyisi nuwanuwasi tupanai, Peter karavina si rupari God kurina.
Kona pomnai ba mara ita tom Herod iti buibuiyei wai, Peter abiabiyisi ruwamo basusi yai i dudauwa chain maragasisi ruwamo yarona si kauta, ba abiabiyisi ruwamo yebo matam keta si msi potai.
Marakesana Bada ana aneya i rerematara wai yasegana patuma yovena i ruyasegana. Ba Peter gabagabana i kasiputuputuwi irusikwani ba i wona, “Yagiyagina, ke bomsiri!” Ba chain Peter yaroyaronai si peku.
Damanina ba aneya kurina i wona, “Kam gara ba kae sumasuma ke kote.” Ba Peter i wosei. “Kam tarasowo ke kotei ba ke kibiku.”
Ba Peter patuma yovenai i kibi i kasibau, ba kega i kuiri kata awaika aneya i wosewose wai bisuwona i tuputupuwa, kona i nosi bage ita bomeumeu.
Aba potapota gawarisi ruwamo si sumarisi ba si botu, patuma yovena matamketana i kasibau ku meyaga kaikapona wai nuwanai kairavisi i tamo tatara, ba si riubonei. Ba ketai si yewo si nenae wai aneya i sumarei.
Damanina ba Peter nota iyauni kata awaika kurina i tupuwa wai i wona, “Karaku mosi a kuiri kata nikona wai bisuwona! Bada ana aneya i porai Herod yaronai iyawasiku ba Jew babadisi asi waina awaika kuriku sita wosei wai kega itupuwa.”
Maranai kuirina i yauni kata God i baisi wai i nae, John Mark sinana Mary ana ku yove. Memena pipiya pesarisi si notuwa ba God kurina si raupari.
Peter matara matam ketanai i raukesakesara ba aba saibisaibira kana waba Rhoda i botu ita botavei.
Ba Peter gamona inonori ba i kuira taveyei wai matam keta kega i botaveyei, ba i nuwagaire saki wai, i vera i veramaga ba i wona, “Peter wai matarai e bimsiri!”
Saba kosi kega si geruwe ba si wona, “Memena yakai ke boneganega!” Saba kona i kaotupetupena kata bisuwona. Damanina si kaobeyei si wona, “Memena yakatai ana aneya!”
Maranai kosi sibi sisiya wai, Peter kona karaku wata i raukesakesara mana. Ba si nae matam keta si botaveyei, kata si kinani wai si sikwana ba si nota kabakabai.
Peter yaronai i sisiya kata siti raboraobo, ba i wonisi mekabage Bada patuma yovenai i naovei i kasibau. Ba yebo i wona, “Nikona James ba bigeruwana biyisi mutusi ko wonisi,” ba i sumarisi i nae ta ku kupura.
Mara i tom wai, patuma yovenai abiabiyisi si bonegenegesi, kairavina kosi kega si kuiri kata Peter mekemena i nae.
Herod abiabiyisi i kaotuneyisi Peter sita nuveni, ba kega si panani wai, abiabiyisi kesakesasike i kasekasemainisi, ba i kaotuneyisi kata kosi siti kasibunuwanisi. Nikona murinai Herod, Judea i kasibau taveyei ba i nae Caesarea meyaginai i mana mara yogina.
Herod i yagisi saki Tyre ba Sidon biyisi kurisi. Kata pipiya si kesanisi ba si botu Taupauma Herod kurina. Ba taupauma ana saibisaibirina Blastus si kwairi, kata iti basisi taupauma ita kinani nuwanuba kairavina, basuna kosi kasi kam wai, taupauma ana kupurai si yuyauna.
Ba kaona si binei siti kesanisi, wai Herod kana tarasowo monimonikisi i kote ba, taupauma asi aba makimakirai i makira ba ana sisiya i terei pipiya kurisi.
Ba maranai Herod ibi sisiya sinonori wai, pipiya si parapara, “Niko kega pipiya mom e bi sisiya ba god e bisisiya!”
Mara kesana Bada ana aneya Herod i ravi i peku, basuna kona kega God ibo kuwayei, ba muri yai motamota sinina kamona si yowai wai i rabobo.
Bagunai nikosi wose si tuputupuwa, saba God wonana i rakata ba kupura i bibonuvi wai pipiya pesarisi Iesu si geruwei.
Barnabas ba Saul asi saibira si kakabi wai, Jerusalem yai John Mark si urabai, yabata si veramaga.
Ba namai Antioch meyaginai, yove taparoro kamonai wai peroperoveta, ba bibeyebeyena biyisi Iesu si kibikibi wai kasi waba: Barnabas, Simeon, (te yoreyorei sebare dumadumana), Lucius kona Cyrene biyina, ba Manaen (Taupauma Herod Antipas kwainana kona ba Saul yabata si rakata).
Kao kesana Bada sibo pepetei ba sibi siya maranai, Kanuma Kaobaisiyena kurisi i wona, “Barnabas ba Saul kobo sairisi au saibira a yorisi wai sina wosei kairavina.”
Kata si siya ba si rupari murinai, nimasi ku tepasi si terei ba si poraisi si nae.
Kata Barnabas ba Paul Kanuma Kaobaisiyena i pora kasibuvisi. Damanina si gakira ku Seleucia mena ba, wakai si geru si garubona ku Cyprus neyarina.
Ba si verakasibau wai Salamis meyaginai Jew biyisi asi dugu yovena kamonai God wonana si rumamarei, ba John Mark wai yabata i bibaisisi.
Muri yai wai neyarina si yewo roboi, meyaga nununai yepo si botu ku Paphos. Namai Jew biyina kaikairapuna ba peroveta kwarukwarumina si panani, kana waba Bar-Jesus.
Ba kona wai, neyarina kana governor Sergius Paulus, sebare notanotana kwainana. Ba asi wara i porai sita botu kata ana waina God wonana siti sisiyei ita nonori.
Saba kaikairapuna Bar-Jesus (kana waba Greek gamosi yai wai Elymas) i gesaira, i wosei kata governor kega iti geruwana.
Saba Saul, yebo te yoreyorei Paul, Kanuma Kaobaisiyena i bonuvi wai, totorina kaikairapuna i kita garegarei,
ba i wona, “Kom Satan natuna! Kom sawara gaigairesi kasi bibigoyona! Kom kwarukwarumim ba nota goyogoyosi i bonuwim, kata Bada ana keta totorina mamanina ke gudugudui ba ke wosewosei bage kwaruma!
Ba ke nonora, Bada ana maragatai saroba kuna yauni. Ba matam ina pota, ba mara yoginaikei kao yaseganina kega kuna kinani.” Mara kesana, Elymas sowasowa ba baidibara matana i bopotai kata kega kuni kinana, wai ibo gwamgwam, pipiya nimana sita yauni siti naovei.
Maranai governor nikona i tupuwa i kinani wai i geruwana, ba Bada kairavina si bibeyebeyena wai yebo i wareyena saki.
Paul turaturana yabata kukakukai si geru, Paphos si sumarei ba si nae ku Perga meyagina Pamphylia kupurinai ba namai, John Mark i sumarisi i veramaga ku Jerusalem.
Ba Perga meyaginai Paul ba Barnabas si wagawaga si riu ku Antioch, kona wai Pisidia kupurinai. Ba Sabath maranai si riu Jew biyisi asi ku dugu yovena ba si makira.
Kata Moses ana kairuwana ba peroperoveta asi buka kamosi yai si baiyavi murinai, Jew biyisi asi dugu yovena babadisi wara si porai si kurisi si wona, “Warewaresikai, komi nota kesana gwabimi yai emamana kata pipiya kota kao bitoraisi wai, ko botu koni sisiya.”
Ba Paul imsiri ba nimana i bokabari kata pipiya sita ma guguba ba sisiya i dagui. “Israel biyim, ba Gentile biyimi, ba komi God ko bopepetei wai koi tainabaenega kuriku.
Kota Israel biyita ata God tuputuputa matapa naki i bineisi, ba i wosisi si tuwa ba si maragata saki, ba yebo ana maragatai Egypt patumai i urabaisi si kasibau.
Ba bodu 40 kupura momnai si yewo ba si kaosairei, saba i potaisi.
Ba Canaan kamonai dam asi 7 i kasibigoyonisi, ba asi kupura Israel biyisi i berisi asi buderi.
Nikona ereonowana bodu 450 kamonai i tupuwa. Kona murinai God bibuibuiya biyisi i berisi siti bada yepo peroveta Samuel ana ku mara.
Ba taupauma kairavina si baba wai God, Kish natuna Saul i berisi, sebarena wai kona Benjaman ana rakaraka kesana, ba bodu 40 rubana i bada.
Ba Saul i botaveyei murinai, wasana wai David i terei ba nikasike God i sisiya, ‘David, Jesse natuna a panani kata kona sebarena wai nuwanuwaku ba awaika au waina wai ereonowana ina wosei.’
Niko sebare David nosinosina kesana kamonai, God Israel biyisi asi Baibaiyawasina Iesu, i kaobiyoyobanisi wai i botu.
Muri yai Iesu ita botu wai, John Israel biyisi ereonowasi kurisi i rumamara kata asi piragagoyo ai sita tombaubaunisi ba siti nuwabirabira sita veramaga God kurina ba kata sita babataito.
Ba John ana saibira i bikakabi maranai i wona, ‘Komi ko nosinosi yauku Baibaiyawasina Kaobaisiyena kona? Kega, yauku wai kega kona, saba kona muri yai e botubotu wai, kana kae sumasuma yauku kega rubarubana ba ana tombaubauna.’
Warewaresiku, Abraham natunatuna ba komi Gentile biyimi God ko kumakumarei wai, niko baiyawasa warana i porai wai kota bi yawasita kairavina.
Ba Jerusalem biyisi ba asi babada koi Iesu kega si kuiri, kata kona wai Baibaiyawasina Kaobaisiyena, God ana binebinena ba si kasibunui wai, kata peroperoveta gamosi Sabath patepatena, te baibaiyavi wai bisuwona e tuputupuwa.
Bagunai wata kega ana goyona kesana saba Pilate si babai kata ita rabobo.
Awaika ereonowana kairavina si kirumi wai si wosei murinai, korosi yai si tere kirei ba karawaga nadegubana kamonai si dauwei.
Saba God rabobo ai i bobimsiriyei.
Ba kao pesarisi iyabosi, Iesu yabata Galilee yai ba si yewo ku Jerusalem wai; kurisi i rerematara kata karaku kosi awaika si kinani wai, Israel biyisi kurisi te bi mamatarei.
Ba yakai karaku niko Wara Gairena ka botuwei kurimi. God ana Kaobiyoyobana tamatamata kurisi i wosei
wai, karauku God i mamatarei, kota kosi natunatusi kurita, sirinai Iesu rabobo ai i bomsiri meyei. Nikona wai Salamo bairuwaina kamonai i kirumi: ‘Kom kona natuku, karaku yauku wai tamam.’
Kairavina God i kaobiyoyobana kata rabobo ai ita bobimsiri, ba kega karawagai ita boterei ita paga. ‘Baibaigairenina kaobaisiyena David a kaobaiyoyobani wai ana berimi.’
Memena yebo kesana e wonewonita kata: ‘Am baibaigairenina kega tupuwina karawagai ina paga.’
Maranai David, God ana waina i wosei ana kimta asi marai wai, i rabobo ba tamatamana yabata si doguisi ba tupuwina dogu kamonai i paga.
Saba kotoi God rabobo kamonai i bobimsiri meyei wai tupuvina kega i paga.
Warewaresiku, kona kairavina au waina niko wara kona kuira kabitamni kata, Iesu karinai wai piragagoyo notataveyana e mamana, wai karaku nina a raumamarei kurimi.
Kotoi wata ini geruwei wai ana piragagoyo ai e tombubauni, ba Moses ana kairuwana ereonowana kuna bosisiri wai, kega rubana piragagoyo ai ina tombubaunimi.
Ko pota kabitamni! Kata kega Peroperoveta awaika si sisiyei wai ini garubona kurimi, kairavina kosi si wona,
‘Komi bigigima bitami, ko nuwasuyei ba kona rabobo, kairavina awaika ami marai ana wosei wai kega koni geruwei, bagunai wata kotoi ina wona berimi.’”
Ba maranai Paul ba Barnabas Jew biyisi asi dugu yovena si bisumarei wai pipiya si babaisi kata murina Sabath i botubotu wai yebo sita veramaga nikosi wona mutusi yebo siti sisiyena mena.
Ba pipiya ereonowasi Jew biyisi asi dugu yovena si bisumarei wai Jew biyisi pesarisi ba Gentile biyisi, wausi si geruwana wai Paul ba Barnabas si sununurisi kata asi ruwamo si kao bitamarisi kata God ana baibaitai sita mana.
Ba Sabath i botu wai meyaga kaikapona pipiyisi tupana si botu Bada wonana sita nonori.
Saba Jew biyisi mutusi koroto si kinani wai si nuwarauwa, ba Paul awaika i bisisiyei wai si kaobigoyoni ba si kawapatei.
Saba Paul ba Barnabas ere tepatorasi si kaobeyisi si wona, “Kainaona wai God wonana komi Jew biyimi kurimi kana rumamarei. Saba kana kinana kata komi ko totoyana ba ko nosinosi kata komi yawasa mama damanina kurimi kega ebi damanina, kona kairavina Gentile biyisi kurisi kana nae.
Ba Bada i kaotunetuneyikai i wona, ‘A wosimi Gentile biyisi kurisi kona ruyasegana, ba yawasa damana kona yauni koni sisiyei dobu ku pusirina.’”
Maranai Gentile biyisi nikona si nonori wai si nuwagaire saki, ba Bada si bokakabari niko wara kairavina, ba iyabosi yawasa mama damanina kairavina matapa i bineisi wai si geruwana.
Ba Bada wonana kupura ereonowana i bonuvi.
Damanina ba Gentile bibaine Jew biyisi asi God te bo pepetei wai ba meyaga kana babada yabata, pipiya si tamarisi wai Paul ba Barnabas meyaginai si kwabinisi.
Ba kosi kaesi momokarina si kasitataba si beyisi kata kega si nuwagaire ba si nae ku Iconium meyagina.
Ba nonorayauna Antioch kamonai nuwagaire i bonuvisi ba Kanuma Kaobaisiyena i potapotaisi.
Paul ba Barnabas Iconium kamonai si nae Jew biyisi asi ku dugu yovena si riu. Ba wara gairena si rumamara kabitamni wai Jew biyisi ba Gentile biyisi pesarisi si geruwana.
Ba saba Jew biyisi mutusi kega asi waina siti geruwana wai Gentile biyisi nuwanuwasi si piroi wai warewaresisi si abiyisi.
Damanina ba Paul ba Barnabas namai si mana mara veoromina ba Bada ana baibaita warana ere tepatorasi si rumamarei, ba Bada kiyakiyaya ba kituruba pesarisi i berisi wai si wose.
Saba koroto si keyauwari kata mutusi Jew biyisi si kibisi, ba mutusi Paul ba Barnabas yabata.
Damanina ba Jew biyisi ba Gentile biyisi mutusi asi babada yabata sisiya si popoi kata sita bogoyoisi ba akimai siti guda bunuwanisi.
Ba maranai si kuiri wai si vera ku Lystra ba Derbe meyagisi Lycaonia kupurina kamonai ba yepo kupura gwabigwabinai.
Ba namai Wara Gairena si rumamarei.
Ba namai Lystra kamonai sebare kesana kaena digadigana i mamana. Kona wai nanakasike i tupuwa ba kega meyana ana yawasa kamonai i yewo.
Ba sebarena, Paul ibi sisiya wai i nonora ba Paul totorina i kinana kurina, i kita bauni kata kona i bigeruwana kata ita yawasa
wai, Paul gamona kaikaponai i parara kurina ba i wona, “Kaemi yai ke msiri!” Damanina ba sebarena i bomsiri ba i dagui i yewoyewo neubuwa.
Maranai koroto Paul awaika i wosei si kinani wai, Lycaonia biyisi si dagui asi gamowai si parara, “Nikosi sebasebare ruwamo, wai god tupuwai si gakira kurita!”
Kata Barnabas wai kona Zeus kosi Greek biyisi asi god, ba Paul wai Hermes kairavina kona wai sisiya woraworana.
Zeus ana priest, ana puyo bunuwa gawarina wai meyaga kupunai i mamana, kata kona ba pipiya yabata bull mutusi ba saru gaigairesi, si yauna si botu ku meyaga matam ketana, asi waina Paul ba Barnabas kurisi sita puyobunuwa.
Ba maranai Barnabas ba Paul nikona si nonori wai, kasi gara si rusika ba ere paraparasi si vera si riu koroto ku kamosi.
“Awaika kairavina nikona ko wosewosei? Yakai wai pipiya mom, komi rutainimi! Yakai wai Wara Gairena kabi yoneyonei, kata ami wose goyogoyosi kamosi yai koni nuwabirabira, God yawayasina kurina, kona sapama ba dobu, enaga ba sawara ereonowana, kamonai te mamana wai tupana i wosisi.
Kainaonai dam ereonowasi i boterisi asi wainai si yewoyewo.
Ba mara kau ereonowana ana nuwayauyauna ebi beyimi nikosi matakirai kata kona wai emamana. Kata kusana kaidamonai e biporai ba mariya ba kam pesarisi, ebereberimi ba nuwasisira ebi bonuvimi.”
Bagunai nikosi sisiya si sisiyana saba Lystra biyisi kega rubana sita boterei, ba asi waina sita puyobunuwa kurisi.
Ba Jew biyisi mutusi Antioch ba Iconium yai si verakasibau ba koroto nuwanuwasi si taini. Paul akimai si gudai si nosi bage ita rabobo ba si taina seseri si kasibau meyaga ku kupana.
Saba bigeruwana biyisi si notuwei wai, i bomsiri ba i riu ku Lystra meyaga mena. Mara i tom wai kona ba Barnabas si nae ku Derbe.
Kosi wona gairena si rumamarei ba pesarisi si geruwana. Ba muri yai si veramaga ku Lystra, ba Iconium ba ku Antioch mena,
bigeruwana biyisi si kaobimaragasisi ba si kaobitoraisi kata asi bitumaganai siti msi kikita. Si wona, “Kota, paiwara pesarisi tana paiwarana ba muri yai God ana ku basileiya tana riu.”
Paul ba Barnabas ekaleisiya yove taporo nununai, warawaretesi si bineisi ba si siya ba si rupariyisi, ba Bada kurina si terisi kata ita potaisi.
Ba Pisidia kupurina kamonai wata si veramaga si nae ku Pamphylia kupurina.
Perga meyaginai kamonai si rumamarapipiya kurisi, ba si gakira ku Attalia meyagina.
Ba wakai si veramaga ku Antioch meyagina mena, Syria kupurinai memena God ana baibaita i berisi ba saibira si kakabi.
Si verakasibau ku Antioch meyagina memena, ekaleisiya si gairenisi ba si pora taveyisi wai, si runotuwanisi ba God kamosi yai awaika i wosei, ba bitumagana matamketana i botaveyei, Gentile biyisi kairavisi wai si mamatarei.
Namai bigeruwana biyisi yabata si mana misi i veoroma.
Ba sebasebare mutusi Judea kupurinai si gakira ku Antioch ba Gentile bigeruwana biyisi wausi si bibeyebeyisi, “Moses ana kairuwana e wonawona wai sinim sina bonai ba kega wai, kega rubarubana kona yawasa.”
Nikona kairavina Paul ba Barnabas yabata si kawapata saki wai bigeruwana biyisi pipiya mutusi si bineisi si gae ku Jerusalem niko sisiya kairavina, apostle ba warawaraetesi sita kinanisi.
Si porasi si nenae wai Phoenicia kupurina, ba Samaria kupurina kamosi yai wata, si nae ba si wonisi kata mekabage Gentile biyisi si nuwabirabira. Niko wara bigeruwana biyisi i wosisi wai si nuwagaire saki.
Maranai si botu ku Jerusalem wai, bigeruwana biyisi ba apostle ba warawaraetesi si verabeyisi ba God kosi awaika ereonowana God kamosi yai i wosei wai si mamatarei.
Saba bigeruwana biyisi mutusi iyabosi Pharisee biyisi kamosi yai si bomsiri ba si wona, “Gentiles biyisi sinisi sina bona ba Moses ana kairuwana sina kibi.”
Damanina ba apostles ba warawaretesi si notuwa ba niko sisiya si sisiyei.
Ba sisiya i veoroma saki murinai, Peter i bomsiri ba i wona, “Warewaresiku, ereonowami ko kuiri kata rorowa wata kamomi yai God i bineiku kata a nae Gentile biyisi kurisiwara wara gairen ata rumamarei wai kipurukuai sita nonori ba siti geruwana.
God pipiya ereonowasi nuwanuwasi i kuiri ba i beyena kata kosi i bineisi wai ana Kanuma Kaobaisiyena i porai kurisi, kota rutainita.
I wosei kata kosi ba kota wai kesanita, kairavina si tumagana wai asi piragagoyo i notataveyisi.
Kona kairavina awaika basuna God ko raurubai, ba Gentile biyisi kona bitana ku kabarasi ko tereterei ba kota tutunuta mom kega sibo sisiri. Ko bereberisi? Kona kairuwana nosinosita ba kota kurita i rakata saki.
Kega! Ata bigeruwanai wai ketana kesanaikei Iesu Keriso ana baibaitai ebi yawasita kosi ba kota.”
Koroto tupana si ma guguba ba God, maragata i berisi wai Barnabas ba Paul kiyakiyaya ba matakira Gentile biyisi kamosi yai si wose kurisi wai si sisiyei.
Si sisiya i kakaba wai, James i bomsiri ba i wona, “Warewaresiku, koi tainabaenega kuriku.
Simon Peter matapa i wonimi kata, mekabage God kainaona Gentile biyisi kamosiyai, pipiya i yaunisi i karinai.
Kata Peroperoveta gamosi nikona ita tupuwa, wai, nikasike si kirumi.
‘Nikosi murisi yai Yauku Bada ana botu mena ba David ana yove i peku wai ana bowa meyei. I tamorika wai ana bowa meyei ba ana bobimsiriyei.
Pipiya si ma boterisi wai, Yauku Bada sina nuveniku, Gentile biyisi yabata iyabosi a yorisi wai kuriku sina botu.’
Bada nikasike e wonawona, kata matapa naki nikosi wose si kuira roboi.
Au nota wai nikasike, Gentile biyisi tebi binuwabirabira ba God kurina tebotubotu wai, kega tana wosei ina padapada.
Saba, tana kiruma kurisi ba tana wonisi, kata kega kam tarabibisaka sina puyoisi wai sina kam, ba kega sini kaokaowana kwatakwatama, ba abapayapayaya sini kima bunuwana wai, kega biyosi ere tarasi sina kam.
Kairavina Moses ana kairuwana matapa naki Jew biyisi asi dugu yovenai Sabath patepatena meyaga nununai kamosi yai si raumamarei.”
Kata apostle ba warawaraetesi ba ekaleisiya ereonowasi, si damanina, ba asi pipiya kamosi yai si bineisi. Paul ba Barnabas yabata si poraisi ku Antioch, kata si bineisi wai Judas yebo kana waba Barsabbas ba Silas, asi ruwamo kosi yebo babada warewaresisi kamosi yai.
Kosi yabata niko pepa si porai: Yakai apostle ba warawaraetesi, ba warewaresimi nina ama bikaikaiwa ka biporai ereonowami Antioch, Syria ba Cilicia ko mamana wai kurimi.
Ba ka nonori kata mutusi kamoki yai si nae, ba awaika si wonimi wai yapoya si berimi ba nuwanuwami si goyoni, saba kega yakai kosi kai poraisi.
Kona kairavina yakai ereonowakai kai nuwakesana wai, pipiya ka bineisi ba Barnabas ba Paul yabata kai poraisi.
Kosi Bada Iesu Keriso kana waba kairavina asi yawasa si kaotaveyei.
Kona kairavina Judas ba Silas kai poraisi, kata kosi yebo kawasiyai nikosi sina wonimi.
Kinanina i gaire saki kata Kanuma Kaobaisiyena ba yakai kega nikosi sawara kairavisi bita kana berimi, ba nikosi nota wata kota bosisira.
Kam kega tarabibisaka si puyoisi wai kona kam, kega tara kona tomani, ba abapayapayaya si kima bunuwana wai biyona ere tarana kega kona kani, ba kega koni kaokaowana kwatakwatama. Nikosi kona wose wai kona ma kabitam. Ka bi kaikavimi.
Kawariyonayona si poraisi si nae ku Antioch ba namai bigeruwana biyisi ereonowasi si runotuvanisi ba pepana si berisi.
Maranai pipiya si baiyavi wai, si nuwagaire saki asi kao bimaragata sisiyisi kairavina.
Judas ba Silas, kosi yebo peroperoveta, si sisiya saki, kata bigeruwana biyisi si kao binuwatoraisi ba asi bitumagana kairavina si kaobimaragasisi.
Namai si mana yogina, ba bigeruwana biyisi nuwanubai si gairenisi ba si porasi si veramaga, ku Jerusalem iyabosi si poraisi wai kurisi.

Paul ba Barnabas Antioch kamonai si mana. Ba namai pipiya pesarisi yabata Wara Gairena si beyebeyena ba si rumamarei.
Kao biyamo murinai, Paul i wona Barnabas kurina, “Tana veramaga ku meyaga yogiyogisi ereonowasi ba bigeruwana biyisi tana rupotaisi. Memena rorowa Bada wonana ta rumamarei wai ba tana kinanisi mekabage wata te mamana.”
Barnabas ana waina John Mark yabata ita urabai yabata sita nae.
Saba Paul kega i damanina basuna, rorowa asi bowagawaga Pamphylia mena; wai i vera i sumarisi ba kega yabata asi sabira si bokoboi.
Si kawapata saki wai si buburana. Kata Barnabas, John Mark i urabai yabata wakai si garubona ku Cyprus,
saba Paul, Silas i binei, ba bigeruwana biyisi si rupariyisi, ba Bada ku yarona si terisi ba si poraisi.
Damanina ba kosi Syria ba Cilicia kamosi yai si wagawaga ba, namai ekaleisiya si kaobimaragasisi.
Paul i nae ku Derbe ba yebo ku Lystra ba namai bigeruwana biyina yarakina kesana, kana waba Timothy i mamana, kona sinana wai Jew ba kona bigeruwana biyina, saba tamana wai Greek sebare.
Timothy bigeruwana biyisi Lystra ba Iconium kamonai si kaobigegaeni.
Paul ana waina ita urabai wai sinina i bonai kairavina Jew biyisi kona kupurinai si mamana, ba si kuira roboi kata tamana wai Greek sebare.
Damanina ba meyaga nunusi yai si nenae wai, bigeruwana biyisi si wonawona berisi kata apostle ba warawaraetesi, Jerusalem kamonai wara si porai kata kega sinisi sita bona.
Kona kairavina ekaleisiya asi bigeruwana si bo bimaragasi, ba kao patepatena asi koroto i rakarakata.
Paul turaturana Silas ba Timothy si wagawaga Phrygia ba Galatia kupurisi kamosi yai wata si nae, kairavina Kanuma Kaobaisiyena i gesisi kega Asia kamonai wona sita rumamarei.
Maranai si botu Mysia ana ku biparaparata, ba asi waina sita riu ku Bithynia saba Iesu kanumina i gesisi.
Kona kairavina si vera damana ku Mysia ba si gakira ku Troas.
Kona pomnai Paul aba kinakinana i kinani kata, sebare Macedonia kupurinai i msiri ba i bibabai, “Ki garubona ku Macedonia kupurina ba kuni baisikai.”
Paul aba kinakinanai i kitai murinai, wai yagiyagina wata ka bobunaga ba ku Macedonia kata nae, ka nosi kata God i yorikai Wara Gairena pipiya kurisi kata rumamarei.
Ba Troas yai meyaginai wakai ka geru, ba totorina kai garubona ku Samothrace, ba mara i tom wai ka riu ku Neapolis.
Namai ka riu ku Philippi meyagina, Rome biyisi asi meyaga kaikapona wauna kesana, Macedonia kamoniai. Ba namai ka mana mara yoginaikei.
Ba Sabath maranai, meyaga ka kasibau taveyei ku okowa parina, namai ka nosi kata pari gawarina kata panani. Ba bibaine si notuwa rupari kairavina, wai kamakira ba kurisi kai sisiya.
Ba kesana, nai ibi tainabaenega wai, Thyatira wasike kana waba Lydia, kona gara bi debagirugirumina i bigimona, ba kona wasikena wai God i bopepetei. Bada nuwanuwana ibo taveyei kata Paul awaika i wonewonei wai ibo sekwai.
Kata kona ba pipiya ana yove yai si babataito murinai, i baba wai kata nae ana ku yove. I wona, “Komi abisiri yai ko nosinosi yauku bisuwona Iesu Keriso a bigeruwei wai, ko botu au ku yove ba yabata tana mana.” Ba i kaotupetupena yepo kai damanina wai ka nae.
Kao kesana ka gaigakira pari ku gawarina ba aba saibisabira wasike urumina kanuma goyona karinai i mamana wai ka panani. Kona wai pipiya naosi yai awaika kurisi ina tupuwa wai i wonewonisi, ba mane kaikapona ana babada kairavisi i wosewosei.
Paul ba yakai ereonowakai i kibikibikai, ba i parapara, “Nikosi sebasebare kona God Kaidamo Sakina ana saibisaibirisi, ba sibotu keta te beyita mekabage tana yawasa.”
Kao pesarisi nikasike i wose yepo Paul sinina i kai, wai i rusinimura ba kanuma goyona i wonei, “Iesu Keriso kana wabai a kaotunetune yim ke kasibau taveyei!” Ba mara kesana kanuma goyona wasikena i kasibau taveyei.
Maranai wasikena ana babada si kitai kata asi mariya ketana Paul ba Silas si reso, wai si botawatawanisi ba si taina seserisi si kasibau ku bigimona gawarina babada kurisi.
Si botuvisi bibuibuiya biyisi kurisi ba si wona, “Nikosi sebasebare wai Jew biyisi ba meyaga te bi gamogamoi.
Kosi dudura te bibeyebeyena wai kota Rome biyita ata kairuwana kega e bi damaninei.”
Koroto si bokauta ba si kokona Paul ba Silas kurisi, ba bibuibuiya biyisi si wonisi kasi gara si taina sikeyana ba whip yai si ravisi.
Ba si ravi sakiyisi murinai, ku patuma yovena kamona si garu ruvisi. Ba patuma yovena kana koyakoyaga si kaotunei kata ita kinani kega sita vera.
Kona kairavina patuma yovena, kamonai damana i terisi ba kaekaesi keyama bitasi yai i kasi kikita.
Ba pom basunai Paul ba Silas si raupari ba si tabotabora God kurina, ba patupatumisi mutusi si bitainabainegisi.
Ba marakesana gusugusu kaikapo sakiyina, patuma yovena tanona tupana i gusui. Kata matamketasi ereonowasi si tamotatara, ba ereonowasi kasi chain si peku.
Patuma yovena kana koyakoyaga i sikwana ba matamketa ereonowasi tamotatarisi i kinana, wai ana seri i yauni ba ita gwaribunu meyei basuna i nosi bage patupatumisi sita vera.
Saba Paul kurina i parara, “Kega kuna kasibunu meyim! Yakai ereonowakai wai nina!”
Patuma yovena kana koyakoyaga yasegana kairavina i yoereyana, ba ere kirokirorona i vera i riu Paul ba Silas naosi yai i peku.
Ba i uraba kasibauwisi ba i toirubaisi. “Babada, awaika ana wosei wai ana yawasa?”
Ba si kaobeyei, “Bada Iesu ki geruwei, wai kom ba am rakaraka yabata kona yawasa.”
Damanina Bada warana si sisiyei, kona ba ana rakaraka ereonowasi kurisi.
Kona pomnai patuma yovena kana koyakoyaga i yaunisi ba kasi mauwa i bosusuwana, ba kona ba ana rakaraka ereonowasi si babataito.
Ba i urabaisi si nae ana ku yove ba kam naosi yai i terei; ba kona wai nuwagaire i bonuwei basuna kona God i geruwei, kona ba ana rakaraka ereonowasi yabata.
Mara i tom wai bibuibuiya biyisi, abiabiyisi asi bada si poraisi patuma yovena kana koyakoyaga kurina ba si wonei, “Nikosi sebasebare ko boterisi sina nae.”
Ba patuma yovena kana koyakoyaga Paul i wonei, “Bibuibuiya biyisi si wona kom ba Silas si botaveyimi kona nae, nuwanubai ko nae.”
Saba Paul i kaobeyisi, “Yakai wai Rome biyikai ba ama goyona awaika, wai kega si buibuiyikai ba debai si ravikai ba ku patuma yovena si garu ruvikai. Saba asi waina karaku bibune yai sini poraikai. Kega rubarubana! Kosi yebo sina botu sini naovikai wai kana kasibau.”
Maranai abiabiyisi asi bada bibuibuiya biyisi, si wonisi kata Paul ba Silas wai Rome biyisi, wai si nagara.
Kata si botu ku patuma yovena ba si babaisi kata sita notataveyisi. Ba si urabasi si kasibau ba si babaisi kata meyaga sita kasibau taveyei.
Ba Paul ba Silas patuma yovena si kasibau taveyei ba si nae Lydia ana ku yove. Namai bigeruwana biyisi si pananisi ba si kaobinuwatoraisi. Ba meyagina si sumarei.
Maranai Paul ba Silas, Philippi meyagina si sumarei wai si botu ku Amphipolis ba Apollonia kamosi yai wata ba si nae ku Thessalonica, Jew biyisi asi dugu yovena i mamana wai nakai.
Paul mamanina i wosewose wai nanakasike, i riu Jew biyisi asi ku dugu yovena ba Sabath tonu kamosi yai pipiya yabata God warana gairena si sisiyei.
Ba i baibaiyavi ba basuna i kaoberisi kata Bibigairenina Kaobaisiyena wai ina paiwara ba rabobowai ina bomsiri. I wona, “Niko Iesu a biyoneyonei kurimi wai kona Bibigairenina Kobaisiyena.”
Jew biyisi mutusi si nonora wai Paul ba Silas si sununurisi ba Greek biyisi God si bo pepetei ba bibaine babadisi mutusi si geruwana.
Saba Jew biyisi mutusi si nuwarauwa, wai pipiya botabira bitasi bigimona gawarinai si runotuwanisi ba si kokona si gweagwea ba si dadaura. Si riu Jason ana ku yove wai Paul ba Silas si nuwenuwenisi sita taina seserisi sita kasibau pipiya kurisi.
Ba maranai kega si pananisi wai Jason ba bigeruwana biyisi mutusi si taina seserisi si kasibau baibuibuiya biyisi kurisi. Ba si parapara, “Paul ba Silas dobu ereonowana te resoresoi. Ba yebo karaku niko meyagai te resoresoi.
Ba Jason yebo i enoenovisi ana ku yove. Nikosi pipiya Caesar ana kairuwana te bikasikotobi, te wonawona kata kosi taupauma bauna te bigeruwei, kana waba Iesu.”
Maranai nikosi si nonori wai pipiya ba bibuibuiya biyisi yabata si negenegeisi.
Damanina Jason ba bigeruwana biyisi mutusi si gwabisiya mane si yauni ba si wonisi kega sita wose meyei ba si boterisi si nae.
Kona pomnai bigeruwana biyisi Paul ba Silas si poraisi ku Berea. Si verakasibau wai si vera damana Jew biyisi asi ku dugu yovena.
Berea biyisi nuwanuwasi bobotaveyisi kega bage Thessalonica biyisi ba Paul Wara Gairena i sisiyei wai si nonora kabikabitamni. God wonana mara patepatena si baibaiyavi wai si kita bikuikuiri kata Paul asi bibeyebeyena wai wona damana kona kega.
Kona kairavina Jew biyisi pesarisi ba Greek babadisi sebasebare pesarisi ba bibaine yebo pesarisi si geruwana.
Saba maranai Jew biyisi mutusi Thessalonica kamonai si bopanani kata Paul Wara Gairena Berea kamonai i raumamarei wai, si nae ba namai si dagui si bikupura resoreso Berea biyisi kamosiyai.
Bigeruwana biyisi si bokwayo yagina Paul si porai ku tore ba Silas ba Timothy Berea kamonai si mana.
Pipiya Paul si urabai si nae ku Athens, wai si veramaga ku Berea ba Silas ba Timothy si wara berisi kata yagiyagina sita nae Paul kurina.
Maranai Paul Athens yai i potapotaisi, wai meyaga kamonai tarabibisaka i bonuwa i kinana wai nuwanuwana i yara.
I nae Jew biyisi asi ku dugu yovena ba Jew ba Greek biyisi God te bo pepetei wai pipiyisi yabata si bisisiya, ba kao patepatena yebo gimona gawarinai pipiya namai si mamana wai kurisi i bisisiya.
Ba yebo Epicurean ba Stoic biyisi kuikuirisi yabata si kawapata, mutusi si wona, “Kinanina bage god tumana e raumamarei.” Kairavina Iesu ana rabobo ba ana bomsiri mena kairavina i wonisi wai, ikesisi si wona, “Niko neganega awaika i dagui e bisisiyei.”
Ba si yauni si gae meyaga babadisi kasi waba Areopagus kurisi. Ba si wona, “Ko botu, ba niko bibeyebeyena wauna kairavina kona wonikai.
Kom awaika kega meyana ka nonori wai ke bisisiyei, ba ama waina basuna damana kana kuira kabitamni.”
Athens biyisi ba pipiya tumana nina te mamana wai, kapokapoyanisi asi waina saki wose wausi sini sisiyana, ba sini tainabaenegana.
Damanina ba Paul Areopagus naosi yai i msiri, ba i wona, “Athens biyimi, a kinanimi kata keta pesarinai komi bitaparoro bitami,
Kairavina a yewo neubuwa wai, ami bo pepeta sawarisi pesarisi a kinana. Ba taparoro gawarina kesana tepanai nikona si kirumi, God kega aba kuikuirina kurina. Niko God kega aba kuikuirina, ko bopepetei wai kona ana rumamarei kurimi.
Kona nao God dobu ba sawara ereonowana kamonai i wosei, kona sapama ba dobu asi Bada ba kega pipiya yarosi yai God ana Yove si bowa wai kamosi yai e mamana.
Ba pipiya nimasi yai kega sina bosaibirei kairavina kega kesana ana waina e mamana. Kona ikesina mom yawasa, ba yasibe, ba sawara ereonowasi pipiya tupasi e bereberisi.
God pipiya kesanaikei i wosei ba konai dam ereonowasi si botu, ba kona mara i berisi, ba ana wainai gawara memena sita mana wai i berisi.
Basuna wai, dam ereonowana God sina nuveni ba sina panani ba kurina sina nae. Saba kota God gwabitiyai.
‘Konai ta mamana, ta bokwayokwayo, ba tai pipiya.’ Komi yebo ami muwamuwarina e wonawona wai nanakasike, ‘Kota wai God natunatuna.’
Kona kairavina kota God natunatuna, kega tana nosi kata God kona tarabibisaka rutainina gold, kona silver ba akimai si tarabibisakei.
Rorowa marasi yai pipiya God kega si kuiri wai i kita bigaruisi, saba karaku e kaotuneisi asi piragagoyo ai, sina tombubaunisi ba sina veramaga kurina.
Kairavina dobu bibuibuiyina kana mara i terei, ba sebarena i binei ba rabobo ai i bomsiri mena wai pipiya ereonowasi, i beyisi kata kona wai kotoi.”
Ba maranai si nonori kata Paul raoboraobosi asi bomsiri mena i bisisiyei wai si bomanibei, saba mutusi si wona, “Ama waina niko sisiya kana nonora meyei.”
Damanina ba Paul i kasibau taveyisi,
saba mutusi si kibi ba si geruwana. Kamosi yai wai Dionysius, Areopagus asi pipiya kesana, ba wasike kana waba Damaris, ba pipiya mutusi yabata.
Nikona murinai Paul Athens i sumarei ba i nae ku Corinth.
Namai Jew biyina kana waba Aquila, Pontus sebare kaowana Priscilla yabata karauwata mom Italy yai si botu, kairavina Caesar Claudius Jew biyisi ereonowasi i kaotuneisi Rome sita kasibau taveyei.
Paul Aquila ba Priscilla yabata si mana ba si saibira, kairavina kosi ba Paul abapayapayaya kwapirisi yai tent si popopo.
Sabath patepatena, Paul Jew biyisi asi dugu yovena kamonai sisiya padapadana i tereterei, kata Jew ba Greek biyisi siti nuwabirabira.
Silas ba Timothy Macedoniai si verakasibau maranai, Kosi tent bowaina si wosewosei, ba Paul kona wona i raumamarei. Jew biyisi kurisi i bisisiya kata Iesu wai kona Baibaiyawasina Kaobaisiyena.
Saba si kawapatei ba si kaobigoyoni, wai kana gara popokauna i kasitatabi ba i wona, “Tarami wai komi yebo gayamimi tepanai, kega koni kunumakiku. Karaku ba mara naoti yai wai Gentile biyisi kurisi ana rumamara.”
Ba Paul Jew biyisi asi dugu yovenai i sumarisi i nae Titius Justus kurina, kona wai God e bo pepetei ba ana yove wai Jew biyisi asi dugu yovena gwabinai.
Jew biyisi asi dugu yove badana Crispus ana rakaraka, ba pipiya ereonowasi ana yove yai Bada si geruwei. Ba pipiya pesarisi Corinth kamonai yebo Paul si nonori, wai si geruwana, ba si babataito.
Pom kesana aba kinakinanai Bada Paul kurina i sisiya ba i wonei, “Kega ke nagara! Ki sisiya! Kega kuni kawa potapota!
Kairavina yauku wai kom yabata, ba kega kotoi kesana ina kokonim kona ina kasibigoyonim, basuna pipiya pesarisi niko meyagai wai Yauku kariku ai.”
Damanina ba Paul namai i mana bodu kesana ba sepina, Wara Gairena pipiya i bibeyebeyisi.
Saba maranai Gallio, Achaia kupurinai i governor, wai Jew biyisi mutusi si bomsiri yabata ba Paul si yauni bibuibuiyina kairavina.
Paul si kunumakei si wona, “Niko sebare pipiya e binuwa tainisi God te bopepetei wai ata kairuwana e bikasikotobi.”
Paul i dagui iti sisiya saba Gallio, Jew biyisi kurisi i wona, “Abisiri yai Rome kairuwana ini kasikotobi wai ana nonorimi ba ami kairuwana ini kasikotobi wai ikesimi ko tere bitotori.
Saba komi kona, wona ba waba ba ami kairuwana kairavina ko bikawapata, wai komi wata ko bobitotori. Yauku kega nikosi ani buibuiyana.”
Ba bibuibuiya yovena kamonai i kwabinisi.
Damanina ba ereonowasi si taibira ba Jew biyisi asi dugu yove badana wauna Sosthenes, bibuibuiya yovena kamonai si botawani ba si gudai. Saba awaika si wosewosei wai Gallio i ma paraparaga.
Paul Corinth yai bigeruwana biyisi yabata kao pesarisi si mana, ba i sumarisi Priscilla ba Aquila yabata ku waka si geru ba si nae ku Syria. Muri yai sita geru wai Cenchreai, ana kaobiyoyobana nununai wai uyavina si garibi.
Si verakasibau ku Ephesus wai, Paul namai, Priscilla ba Aquila i sumarisi. Ba ikesina, i nae Jew biyisi asi ku dugu yovena ba Jew biyisi yabata si ogatara.
Kona maranai si babai yabata mara yogina sita mana wai, i totoyana.
Saba i bisumarisi wai i kaobiyoyobanisi, “God ana wainai wai ana veramaga, ba Ephesus yai wakai i geru.”
Maranai i verakasibau ku Caesarea wai i gae bigeruwana biyisi Jerusalem yai i kakaivisi ba i nae ku Antioch.
Paul Antioch yai i mana i kakaba wai Galatia kupurina, ba Phrygia kupurina kamosi yai wata i veramaga ba bigeruwana biyisi i kaobimaragasisi.
Kona maranai Jew biyina kana waba Apollos, Alexandria sebare, i botu ku Ephesus. Kona wai sebare kuikuirina, Wara Gairenai i kuira kabitamni, ba ana sisiya kaimasavisi wata.
Bada ana keta i kaobibeyei wai pipiya mutusi kurisi, ere tepatorana Iesu kairavina i beyebeyena ba i sisiyana kabikabitamni, saba John ana babataito wata i kuiri.
Maranai Priscilla ba Aquila si nonori Jew biyisi asi dugu yovena, kamonai ere tepatorana i raumamara wai, si taina sirei asi ku yove ba God ana keta basuna damana si beyena kabitamni.
Apollos ana waina ita nae ku Achaia, wai warewaresina si kaobimaragasi ba si kiruma, nonorayauna kurisi kata sita verabeyei. I verakasibau wai namai, iyabosi wata God ana baibaitai si geruwana wai i baita sakiyisi.
Debai Jew biyisi yabata si ogatara wai, ere maragasina i getawanisi, ba Wara Gairena i beyisi kata Iesu kona Baibaiyawasina Kaobaisiyena.
Maranai Apollos Corinth yai i mamana wai, Paul kamonai wata ketai i yewo i nae ku Ephesus ba namai bigeruwana biyisi mutusi i pananisi, wai i toirubaisi,
“Maranai koi geruwana wai Kanuma Kaobaisiyena ko yauni kona?” Si kaobeyei, “Kega! Kega ka kuiri kata Kanuma Kaobaisiyena e mamana.”
Paul i toiruba, “Kata abi babataito ko yauni?” Si kaobeyei, “John ana babataito.”
Ba Paul i wona, “John ana babataito wai kona tombaubauna babataitona. Pipiya i wonisi kata kesana murikuai e botubotu wai siti geruwei, kona wai Iesu.”
Nikona si nonori wai Bada Iesu kana wabai si babataito.
Ba Paul nimana ku tepasi i terei wai, Kanuma Kaobaisiyena i bonuvisi ba gamo bubausi yai si sisiya, si peroveta wona ba yebo God warana si yoneyonei.
Sebasebare ereonowasi asi 12.
Nawaravi tonu kamonai, Paul Jew biyisi asi dugu yovenai ere tepatorana, i biogatara ba i binuwatainisi God ana basileiya kairaviana.
Saba mutusi nuwanuwasi padapadasi kega si geruwana ba debai Keresiyana asi bitumagana si gigimi. Damanina Paul i sumarisi ba bigeruwana biyisi yabata si nae Tyrannus ana ku bibeyebeyena yovena. Ba namai kao patepatena Wara Gairena si bisisiyei.
Nikona bodu ruwamo kamonai si wosei, wai Jew ba Greek biyisi ereonowasi Asia kupurina kamonai, Wara gairena si nonori.
God maragata Paul i berei wai kiyakiyaya kega si kinakinana wai i wose.
Memena bage kareko kabana si botuwei Paul sinina si kasi rubai ba si yauni si nae gubagubagisi kurisi wai si yawasisi ba kanuma goyogoyosi si kasibau taveyisi.
Jew biyisi mutusi kupura nunusi yai si yewoyewo neubuwa, ba asi waina Bada Iesu kana wabai kanuma goyogoyosi siti kasibaunisi, wai si wonawona, “Iesu, Paul i raumamarei wai, kona kana wabai ka kaotunetuneyim, ke kasibau!”
Jew biyisi asi priest kaikapona kana waba Sceva natunatuna sebasebare asi 7 niko wose si wosewose.
Saba kao kesana, kanuma goyona i kaobeyisi, “Iesu wai a kuiri, ba Paul yebo a kuiri, saba komi iyabomi?”
Damanina ba sebare kanuma goyona kamonai i mamana wai, i sou ku tepasi ba i gebowabowasi i gudaisi, wai ere taratarasi ba ere nimanimasi yovenai si vera si kasibau.
Jew ba Greek biyisi Ephesus kamonai si mamana wai warana si nonori wai si nagara saki, Bada Iesu kana waba si bokuwayei ba si wareyei.
Pesarisi iyabosi si geruwana wai si botu ba asi piragagoyosi si tombubaunisi.
Kaikairapu mutusi, asi kairapu bukasi si yauna si botu ba debai si kapuna, kairavina ereonowana si Keresiyana. Bukasi maisasi wai 50,000 silver coins.
Niko wose yai ba Wara Gairena i maragata ba dobu ereonowanai i kampesipesi.
Nikosi wose tupasi si tupuwa murinai, Paul i nuwanotanota kata Macedonia ba Achaia kamosi yai wata ita nae ku Jerusalem. Kona murinai wai i wona, “Ana nae ku Rome.”
Ba kana bibaita asi ruwao, Timothy ba Erastus i poraisi ku Macedonia kupurina, ba kona Asia kupurinai i mana mara yogina.
Kona maranai Iesu bitumaganina Keresiyana ketana kairavina wai, bai yowa kaikaponai tupuwa.
Sebare kana waba Demetrius sawara silver ai e wosewose wai kona, silver ai Greek asi god wasike kana waba Artemis tara bibisakina i wosewose, wai mane kaikapona kona ba ana saibisaibirisi si yuyauni.
Ana sabisabirisi ba pipiya mutusi asi bagibagi kesanina yabata i yorisi ba i wonisi, “Au dam, ko kuiri kata ata mariya niko sabirai e botubotu.
Ba niko sebare, Paul ko kinakinani ba ko nonori kata, pipiya pesarisi e binuwatainisi ba e wonawona kata, pipiya nimasi yai god te taratara bibisaka wai kega god damana. Ba kega nina Ephesus kamonai wata e wosewosei ba Asia kupurina ereonowanai.
Tana kinana kabitamni kata kota ata mariya ketana kega ina gudui, ba ata saibira wabana ini goyoni. Ba yebo tana kinana kabitamni, kata ata god wasike Artemis ana yove taparoro kega ini goyoni. Pipiya ereonowasi Asia kupurinai ba dobu ereonowana kamonai kona Artemis te bopepetei, ba tana kinana kabitamni kata ana bibadana kega ina siwana!”
Kona si nonori wai si yagisi, ba si dagui si paraparara, “Ephesus asi god wasike Artemis maragata sakina, Ephesus kamonai!”
Kega rabarabana meyaga tupana kamonai bubuwa i rakata saki. Macedonia biyisi Gaius ba Aristarchus, Paul turaturana si taina kwarokwaroisi, ba yabata si vera si riu ku aba gayogayo gawarina.
Paul ana waina ita riu ku koroto kamona saba bigeruwana biyisi kega si kaotaveyei.
Kupura babadisi, Paul turaturana mutusi, yebo wara si porai kurina si wone sakiyei kata kega ku meyaga aba gayogayo gawarina ita riu.
Kamonai pipiya ereonowana si bubuwa wai, si paraparara kwatakwatama, mutusi sisiya kesana ba mutusi sisiya bauna. Ereonowasi si bubuwa kairavina, pesarisi kega si kuiri awaika kairavina si notuwa.
Jew biyisi koroto kamonai, Alexander si rubukoini ku naona, ba si wonei kata ita wone kabitamnisi. Yaronai i tapi tawanisi wai si ma guguba, basuna ana waina kairavisi iti sisiya.
Ba maranai koroto si bopanai kata kona Jew biyina wai para si dagui, “Ephesus asi god, Artemis maragata sakiyina Ephesus kamonai! Ephesus asi god, Artemis maragata sakina Ephesus kamonai!” Ba si para tupetupena yepo ora ruwamo rubana.
Meyaga badana kaikapona i wonisi si ma guguba ba i wona, “Ephesus biyimi, pipiya dobu ereonowanai si kuiri, kata Ephesus kona Artemis ana eteni temple kana aba potapota, ba gubagubana wai sapamai i peku kurita.
Nikona kega kotoi ini buruburuwei, kota ma guguba ba kega kona reso kwatakwatama.
Nikosi sebasebare ko urabaisi ko botu nikei, wai kega awaika Artemis ana yove taparoro kaikapona kamonai si pisikari kona kega ata god wasikena si gigimi.
Abisiri yai Demetrius ana sabisabirisi yabata te bikunumakisi wai, bibuibuiya biyisi te mamana kosi ko kinanisi kata ini bibuibuiya kabitamnisi.
Awaika mutusi yebo karavisi ko bikunumakisi wai Rome bibuibuiya biyisi kosi sina bobitotorisi.
Rome biyisi niko binuwamotom kairavina sini kunumakita, ba bibuibuiyita kairavina wai mekabage tana wona?” Nikona i wonisi murinai wai si gorita.
Binuwamotom ba reso i kakaba wai, Paul bigeruwana biyisi i runotuwanisi ba ibo bimaragasisi, ba i kiuruwisi. Ba i nae ku Macedonia kupurina.
Kona kupurinai i bowagawaga ba bigeruwana biyisi i kaobimaragasisi yepo i verakasibau ku Greece kupurina,
ba namai i mana yepo nawaravi tonu si kakaba. Ba i bobunaga wakai ita nae ku Syria kupurina saba, ibo panani kata Jew biyisi sibi dugu kasibunuina kairavina wai i yewo i veramaga ku Macedonia kupurina, ba namai wata ita nae ku Syria mena.
Pipiya mutusi yabata Pyrrhus, Berea biyina, kona wai Sopater natuna, Aristarchus ba Secundus kosi Thessalonica biyisi, Gaius kona Derbe biyina, ba Tychicus ba Trophimus kosi Asia biyisi, ba yebo Timothy yabata.
Nikosi sebasebare si nao si nae ku Troas ba namai si potapotai kai.
Bread Kega Yeast Yabata Poragina murinai wai, Philippi ai wakai ka geru ba kao 5 murinai Troas yai kai kesanikai ba namai yebo kao 7 ka mana.
Taparoro dagudagunai, rabisi pompom ai ka notuwa, kambira kairavina ba kona wai Sunday. Paul pipiya kurisi i sisiya yepo i pom basuna, kairavina mara ita tom wai iti sumarisi ita nae.
Kai kesanikai kabi dugu ba yove kamona tepanai wai yasegana pesarisi si karakarata.
Yaraka kana waba Eutychus batara bitonuinai kaidamonai, damana sibe kana ba riuriu i ma potai ba matana i duduna wai, i kenouwapa ba i peku ku tano. Si gakira wai raborabona si kabari.
Paul i gakira i runoma ba i tararausisi ba i wonisi, “Kega nuwanuwami sina kairagaraga, kona wai yawayawasina.”
Paul i veramaga i gae ku yove kamona, ba si kambira ba si kam yabata, ba kurisi i bisisiya yepo mara i tom wai i sumarisi.
Ba pipiya ere nuwagairesi sebare yarakina yawayawasina si urabai si nae ku yove.
Ba wakai kai nao ka nae ku Assos, namai Paul kati uwani. Kairavina ana waina kae tano ai wata ita yewo.
Ba Assos yai i pananikai wai, kai uwana ba ka nae ku Mitylene.
Mara i tom wai ka kuka ku Kios neyarina ka vera tawani, ba kao kesana murinai kai garubona ku Samos neyarina, ba yebo kao kesana murinai ka verakasibau ku Miletus.
Paul ana waina Ephesus ita vera tawani, kairavina kega ana waina kona kupurinai iti metewa. I biyagiyagina ku Jerusalem ita verakasibau, ba muri yai Pentecost marana.
Ka verakasibau ku Miletus wai Paul wara i porai Ephesus taparoro babadisi sita botu kurina.
Si verakasibau wai i wonisi, “Woraworanai a botu ku Asia kupurina, ba mekabage kamonai ta mana i botu karaku nina wai ko kuiri.
A tere kirena meyiku ba ere mata okowiku, Bada ana saibira a wosei ba ruruba kaikapona, Jew biyisi karisi yai a yauni.
Ko kuiri kata rumamarai ai beyebeyimi, ba kega awaika kesana a botawani. Awaika iti baisim wai debai, ba ami yove yai awonimi.
Matapa awonimi kata, Jew ba Greek biyimi God kurina kona tombaubaunimi, ba Iesu koni geruwei.
Ba karaku, Kanuma Kaobaisiyena i kaotuneiku a nenae ku Jerusalem, kega a kuiri awaika ina tupuwa kuriku.
A kuiri kata meyaga ereonowasi yai Kanuma Kaobaisiyena, i kaobinonoriku kata patuma yovena ba paiwara e potapotaiku.
Saba au yawasa kuriku wai kega sawara kaimasawina, saba Bada Iesu ana saibira i tauniku wai ani kakabi, wai kona wata a baibaiyavi. Pipiya kurisi God ana baibaitai, warana gairena ata rumamarei.
Karaku a kuiri kata komi iyabomi God ana basileiya kurimi a rumamarei, wai kega kona kinana meyiku.
Kona kairavina karaku a wonewonimi kata kotoi wata ina siwana, wai kega kunumakina ana kabari.
God ana waina ereonowana a rumamarei kurimi, kega kesana a botawani.
Ko pota meyimi! Komi ba God ana dam Kanuma Kaobaisiyena i berimi wai, God ana ekaleisiya taranai i gimonisi wai ko pota kabitamnisi.
Ani sumarimi murinai a kuiri kata, pipiya kukou garagara rutaininisi sina riu ku kamomi, wai kega sini nuwanuwanimi.
Pipiya yebo kamomi yai sina bomsiri sini sisiya kwarukwaruma, ba nonorayauna kosi sina kibisi.
Kona kairavina niko bibeyebeyena goyonai, ko papara kabitamnimi! Awaika bodu tonu kamonai kao ba pom a paiwara, ba ere mata okowiku ai beyebeyim ba kega a boterimi.
Ba karaku God ku yarona ba ana baibaita ba ana gairena, wonana kamonai a teretereimi kata ina bobi maragasimi, ami buderi pipiya kaobaisiyesi kamosi yai.
Kega kotoi kesana ana silver kona gold kona kana gara a kita kirorowei.
Komi ko kuiri kata nikosi yaroyaroku ai, a pota meyiku ba yebo wagawaga turaturaku a potaisi.
Awaika ereonowana a wosei wai ai beyimi kata poyapoyami, yai pipiya kaikayokayosi koni baisisi. Bada wonana kona nosi, kega nuwanuwami sina wapa, ‘Kona berena wai, nuwagairena i rakata saki, kega bage kuna bosekwa.’”
I sisiya i kakaba, wai si maere sogasoga ba i rupari.
Ba ere tutousi si tararausi si boyoyaoni ba si kiuruwei.
Si yapoya saburere kairavina i wona, “Kega muri yai kona kinana meyiku.” Ba yabata si nae ku waka.
Kai kiuruvisi murinai totorina ka nae ku Cos. Mara i tom wai ka nae ku Rhodes ba namai wata ka nae ku Patara.
Ba namai waka kesana ka panani i bigarubona ku Syria wai ka geru.
Ba Cyprus neyarina geduki yai ka kinani, ba ka tupa sairei ba ka vera ku Syria kupurina mena, ba sawara Tyre meyaginai ka tere kikirana.
Namai bigeruwana biyisi ka pananisi ba kao 7 yabata ka mana. Bigeruwana biyisi Kanuma Kaobaisiyena i bonuvisi wai Paul si wonei kega ita nae ku Jerusalem.
Saba mara i kakaba wai, kai sumarisi ba ka nae. Bigeruwana biyisi ereonowasi kaokaowasi ba natunatusi yabata meyaga ka kasibau taveyei, ba tore yai kai maere sogasoga ba ka rupari.
Kai kiuruvisi murinai ka bogeru ku waka, ba kosi si veramaga ku yove.
Ba Tyre meyaginai ka nae ku Ptolemais ba namai bigeruwana biyisi, kai kaikaivisi ba kao kesana yabata ka mana.
Mara i tom wai ka verakasibau ku Caesarea, ba evangelist Philip ana yove yai ka mana. Pipiya 7 si bineisi bibaita kairavina wai kona kesana.
Natunatuna bibaine asi bata kega si tabine ba kasi puyo wai si bi peroveta wona.
Namai kao biyamo ka mana murinai, peroveta kana waba Agabus, Jerusalem meyagina kaikapona, kona Judea kupurinai i verakasibau.
I botu kurikai ba Paul kana kikiru i yauni ba ikesina kaekaena ba nimanimana i kauta, ba i wona, “Kanuma Kaobaisiyena i wona, ‘Niko kikiru badana Jew biyisi Jerusalem kamonai, nikasike sina kausi ba Gentile biyisi ku yarosi sina terei.’”
Nikona ka nonori wai yakai ba pipiya mutusi, Paul kai baba tupetupeni kata, kega ita nae ku Jerusalem.
Saba i kaobeyana, i wona, “Awaika kairavina ko tutou, ba nuwanuwaku ko kasikasigudai? A bobunaga kata kega kau patupatumiku wata saba, yebo Bada Iesu kana waba kairavina, Jerusalem kamonai ana rabobo.”
Ba kai gesena kabakabai wai ka boterei ba ka wona, “Bada ana wainai nikona ina tupuwa.”
Nikona murinai ka bobunaga ba ka nae ku Jerusalem.
Caesarea bigeruwana biyisi mutusi si urabaikai Manson ana ku yove, namai kata mana. Kona wai Cyprus sebare ba bigeruwana biyina wadubona kesana.
Ba maranai ku Jerusalem ka verakasibau, wai bigeruwana biyisi nuwagaire yai si vera beyikai.
Mara i tom wai Paul ba mutukai ka nae James kata kitai, wai taparoro babadisi nai si mamana.
Paul i kaikaivisi ba awaika ereonowana God Gentile biyisi kamosi yai i wosei wai kurisi i mamatarei.
Maranai nikona si nonori wai, God si bokabakabari. Damanina ba Paul kurina si wona, “Waresikai, ke kinani Jew biyisi koroto wawasi si geruwana, ba Moses ana kairuwana ere maragasisi te kibikibi.
Si kwaruma si wona, kata ku wona, ‘Jew biyisi ereonowasi Gentile kamosi yai te mamana wai kega Moses ana kairuwana sina kibi. Te wonewonisi kega natunatusi sinisi sina bonai kona ata dudura sini saununuri.’
Awaika kana wosei? Sina kuiri kata ku botu,
wai awaika kana wonim wai ke wosei. Jew sebasebare asi bata nina kota kamoti yai si kaobiyoyobana God kurina.
Nikosi sebasebare ke urabaisi yabata ko nae God ana ku yove, kona bobunaga meyimi God matanai ba mane ai ko suwara kata kaobiyoyobana kona yaragi, ba koni gariba wai kona ini beyena, kata kaobiyoyobana si kakabi. Maranai pipiya kona sina kitai wai pipiya ereonowana sina kuiri kata Moses ana kairuwana ke kibikibi ba awaika goyona te bisisiyei wai kega bisuwona.
Gentile bigeruwana biyisi kairavisi wai, ama nota pepai ka kirumi ba kai porai i nae kurisi. Kata puyobunuwa kamsi ba tarasi, ba abapayapayaya sini kima bunuwana wai, kega sina kam, ba kega sini kaokaowana, kona sina rukaipara.”
Mara i tom wai Paul sebasebaresi i urabaisi ba kosi yabata i gairena meyisi, ba sinae God ana ku yove ba priest si wonei, bigairena God matanai meyana sini kakabi, wai yebo kesakesasike asi puyobunuwa sita wosei.
Matapa kao 7 bobokoboina marana. Ba Asia Jew biyisi mutusi kega Keresiyana Paul, God ana yove kamonai si kinani, wai koroto si yagisigisisi,
kata si rausi ba si paraparara, “Israel biyimi, koi basikai! Niko sebare kupura ereonowana ata pipiya e bibeyebeyesi kata Moses ana kairuwana kega sina bosisiri, ba yebo Greek biyisi i urabaisi si riu God ana ku yove ba God ana yove si pudapudai.”
(Nikona si sisiyei kairavina, Trophimus wai Gentile biyina Ephesus biyina Paul yabata meyaga kaikaponai si kinani ba si nosi kata Paul i urabai si riu God ana ku yove.)
Meyaga kaikapona tupana i gusui ba reso kaikapona i tupuwa, wai pipiya ereonowasi si vera si botu Paul si botawani ba, God ana yove yai si taina kasibauwei ba mara kesana, God ana yove matam ketasi si rugudu.
Ba kasibunuina si bibagei, wai Rome abiabiyisi asi bada wara i nonori kata reso, kaikapona Jerusalem kamonai i tuputupuwa.
Kata yagiyagina wata abiya badana ana abiabiyisi yabata si vera si gakira koroto ku kamona. Maranai pipiya si kinanisi wai Paul gudaina si boterei.
Abiya badana i gae ba i patumi ba chain ruwamo ai si kausi. Ba i toiruba kata, kona kotoi ba awaika i wosei.
Koroto kamonai, pipiya mutusi sisiya kesana kairavina si parapara, ba yebo mutusi wai sisiya baunai, maranai abiya badana binuwamotom ba binuwa kairagaraga kamonai irakata, wai kega sisiya damana i panani, wai i kaobiyoyobanisi kata Paul sita naveyei abiabiyisi asi ku yove.
Ba maranai Paul yove matam ketanai ibo tete gae, wai reso i rakata saki kona kairavina abiabiyisi si kabari momei.
Ba koroto murinai si sununuri wai si paraparara, “Ko kasibunui! Ko kasibunui!”
Maranai abiabiyisi Paul si urabai sita riu asi ku yove wai, abiya badana i toirubai, “Rubarubana sawara kesana kurimi ati sisiyei kona?” Ba i kaobeyei, “Kom Greek gamonai ke bisisiya kona?
Kom Egypt sebare, rorowa reso ba binuwamotom ku dagui, ba kasibigoyona biyisi 4,000 rubana kui naovisi ku kupura mom.”
Paul i kaobeyei, “Kega, yauku kona Jew biyiku. Tarsus kupurinai a tupuwa, kona wai Cilicia kamonai. Ba abibabaim ke boteriku kata pipiya kurisi ani sisiya.”
Kata abiya badana i damanina wai, Paul matam ketai i msiri ba koroto i rutapiyisi si maguguba ba Hebrew asi gamoai i sisiya kurisi.
“Warewaresiku ba tamatama, koi tainabaenega, te bikunumakiku wai kairaviku ani sisiya.”
Maranai si nonori kata Hebrew gamosi yai i sisiya kurisi wai si boguguba damana. Ba i wona,
“Yauku kona Jew sebare Tarsus kamonai a tupuwa, meyaga kaikapona Cilicia kupurina kamonai. Saba Jerusalem kamonai a rakata, Gamaliel gaburinai a kiruma, tamatamata asi kairuwana i beyebeyiku ba God a bokuwaya sakiyei, nanakasike karaku komi rutainimi.
Pipiya Keresiyana biyisi asi keta si bisununuri wai a patumisi ba a kasibigoyonisi, ba ku patum yovena ai garu riuvisi.
Priest kaikapona ba babada sina wonimi kata bisuwona nikasike a wosei. Ba kosi karisi yai pepa a bosekwai, warewaresisi Damascus kamonai te mamana wai kairavisi ba a nae nikosi pipiya, ata patumisi ba ata veramaga ku Jerusalem wai asi saroba sita yauni.
Kao basunai a botu Damascus parinai ba, mara kesana yasegana kaikapona sapamai i bokadari wai yaseganina i subibiriku.
A peku ku tano ba gamo a nonori kuriku i wona, ‘Saul! Saul! Awaika kairavina ke kasikasibigoyoniku?’
Ba ai toiruba, ‘Kom kotoi Bada?’ I kaobeyiku, ‘Yauku Iesu Nazareth biyina ba kom ke kasikasibaigoyoniku.’
Maturaturaku yabata yasegana si kitai saba gamo i bisisiya kuriku wai kega si nonori.
Ba ai toiruba, ‘Awaika ana wosei Bada?’ Ba i wona, ‘Ke bomsiri, ba kuna nae ku Damascus, ba namai sina wonim kata God am saibira ereonowana awaika i taunim wai kuna wosei.’
Maturaturaku nimaku si yauni, ba si naoviku ka riu ku Damascus, basuna yasegana ana kadara kaikapona wai mataku i sowasowa.
Sebare kana waba Ananias i botu i kinaniku. Kona wai pipiya si bokuwayei ba kairuwana ibo sisirei ba, Jew biyisi ereonowasi namai te mamana wai, si bokuwayei.
Ba i botu pariku ai i msiri ba i wona, ‘Waresiku Saul, ki kinana mena!’ Ba kona maranai ai kinana mena ba a kinani.
Damanina ba i wona, ‘Tamatamata asi God i bineim kata ana waina kuna kuiri, ba Baibaiyawasina Kaobaisiyena kuna kitai, ba wona kawanai kuna nonori.
Kom ana bai mamatara biyim, awaika ereonowana ku nonori ba ku kinakinani wai pipiya kurisi kuni mamatarei.
Awaika ke potapotai? Ke bomsiri ba kuna babataito. Ba am piragagoyosi Iesu kana wabai kuna yorei wai ina yauna taveyei.’
Maranai a veramaga ku Jerusalem ba God ana yove kamonai a rupari wai aba kinakinanai,
Bada a kitai i wonewoniku, ‘Yagiyagina! Jerusalem ke kasibau taveyei kairavina awaika yauku kairaviku kuni sisiya wai sini sinikikiyei.’
Ba Bada a kaobeyei, ‘Nikosi pipiya si kuiri kata yauku Jew biyisi asi dugu yove nunusi yai a riu ba kom si bigeruwim wai pipiyisi a patupatuisi ba a gudagudaisi.
Ba maranai Stephen tarana i tamosewa wai a msi gwabi, ba ai damaninei ba kasibunuwa biyisi kasi tarasowo a koyakoyaga ba si kasibunui.’
Damanina, ba Bada kuriku i wona, ‘Ke nae, ani poraim ku rabaraba Gentile biyisi kurisi kuna nae.’”
Paul sibi tainabaenegei yepo nikona i wonewonei, wai gamosi kaikaposi yai si parara, “Ko naveyei! Ba ko kasibunui! Kega rubana ina mana!”
Ba si paraparara ba kasi kwama si botavetaveyana ba popokau si bigarugaru ku kaidamona.
Kata abiya badana i kaobiyoyobanisi Paul sita naveyei abiabiyisi asi ku yove. Ba i wonisi kata sita ravi ba sita kuiri awaika kairavina, Jew biyisi kurina nikasike si parapara.
Ba maranai si kau patupatumi ba ravina kairavina, wai Paul abiabiyina kesana i bimsiri wai kurina i wona, “Kairuwana ebi damanina kata Rome pipiya kota ravi, ba koti kunumaka kwarumei kona?”
Maranai abiabiyina nikona i nonori wai i nae abiya badana kurina ba i toiruba, “Kom awaika ke wosewosei? Niko sebare wai kona Rome biyina.”
Abiya badana i nae Paul kurina ba i toirubai, “Ke woniku, kom Rome pipiya kona?” Ba I kaobeyei, “Eee. Yauku kona Rome biyiku.”
Ba abiya badana i wona, “Yauku mane kaikaponai ai maisa wai karaku ai Rome pipiya.” Saba, Paul i kaobeyei, “Yauku kona a tupuwa, Rome sebare.”
Kosi iyabosi si dagui sita ravi ba siti kasekasemaini wai si msi sairei. Abiabiyisi asi bada i nagara saki maranai ibo panani, kata Paul wai Rome sebare, ba i wona wai chain yai si kaupatupatumi.
Mara i tom wai abiya badana ana waina ita kuira kabitamni, awaika kairavina Jew biyisi Paul si kunumakei. Kata Paul i tombauni ba priest kaikaiwabosi, ba Sanhedrin ereonowasi i wonisi si notuwa. Ba Paul i botuwei naosi yai i msiri.
Kata Paul, Sanhedrin i kita garegareisi ba i wona, “Warewaresiku, au saibira God kurina wai nuwanuwaku gairenai a wose kabitamni yepo karaku niko ku marana.”
Nikona sisiya kairavina wai priest kaikapona Ananias, pipiya Paul gwabinai sibi msiri wai i wonisi kata kawana sita kasipotai.
Damanina Paul i wona, “God ina ravimi, kom kwarukwarumim! Ku makira kairuwana nununai kuni buibuiyiku saba, kom ikesim yebo kairuwana ke bikasikotobi ke wonewonisi kata sina raviku.”
Pipiya Paul si msi gwabi wai si wona, “Awaika kairavina God ana priest kaikapona nanakasike ke bigigimi?”
Paul i kaobeya, “Warewaresiku, kega a kuiri kata kona wai priest kaikapona, kairavina i tamo kiruma kata, ‘Kega pipiya kasi bibinaowena kurina goyona kuni sisiyei.’”
Paul ibo panani kata mutusi wai Sadducee biyisi, ba mutusi Pharisee biyisi, wai Sanhedrin kamosi yai i parapara, “Warewaresiku, yauku Pharisee biyiku, ba tamaku wai yebo Pharisee biyina. Yauku bomsiri mena a bigeruwei kona gigituna kairavina nina ko bibuibuiyiku!”
Nikona i sisiyei wai Sadducee biyisi ba Pharisee biyisi, bikawapata kamosi yai i tupuwa wai si buburana.
(Sadducee biyisi te wonawona kata bomsiri mena kega, ba aneya kega ba kanuma yebo kega saba, Pharisee biyisi wai nikosi ereonowasi te bigeruwana.)
Ba bikawapata i rakata saki kata kairuwana bibeyebeyena biyisi mutusi ba Pharisee biyisi si bomsiri ba si kaomainimaini, “Niko sebare ana goyona kega! Memena bage, kanuma kona aneya kurina i sisiya.”
Asi bikawapata i rakata saki ba Paul sita kayo taina sikai wai, abiya badana i nagara wai i poraisi sita gakira Paul kamosi yai sita yauna taveyei asi ku yove.
Kona pomnai, Bada Paul i rerematara kurina ba i wona, “Kega kuna nagara ba ke msi kikita! Kom kairaviku nina Jerusalem yai kui mamatara wai yebo kesanina Rome kamonai kuna wosei.”
Mara i tom mena wai Jew biyisi si notuwa ba si dugu ba si kaobaiyoyobana, Kata siti siya kega sita kam, kona sita toma yepo Paul sita kasibunui.
Kata Sebasebare asi 40 rubana niko sisiya si popoi.
Ba si nae priest kaikaiwabosi ba babadisi kurisi ba, si wona, “Yakai ka kaobaiyoyobana kata kega kesana awaika kana kanikani yepo, Paul kana kasibunui.
Kai roritaina wai nikasike komi Sanhedrin yabata abiabiyisi asi bada koni babai kata, Paul ina yauni ina gakira kurimi bibuibuiyina kwarumei kairavina. Kata ami waina sisiya kabitam kona yauni. Ka bobunaga kata muri yai ita verakasibau nikei wai kana kasibunu.”
Saba maranai Paul nobuna natuna sebare niko wara i nonori wai i nae abiabiyisi asi ku yove ba Paul i wonei.
Paul abiabiyisi asi bada kesana i yorei ba i wonei, “Niko sebareikei ke urabai ke nae abiya badana kurina ba sisiya kesana ina wonei.”
Damanina ba i urabai i nae abiya badana kurina, ba i wona, “Patupatumina Paul i yoriku ba i babaiku kata niko sebareikei ata botuwei kurim kairavina kona sisiya kesana ina wonim.”
Abiya badana nimana i yauni ba ikesina i taina sirei ba i toirubai, “Awaika am waina kuna woniku?”
Sebareikei i wona, “Jew biyisi si damanina kata maram sini babaim Paul kuna urabai Sanhedrin naosi yai sina kwaruma ba sini buibuiyei.
Saba kega kuna wosei, kairavina pipiya 40 rubana sina koba ba sina potapotai. Si kaobiyoyobana kata kega sina kam kona sina toma yepo Paul sina kasibunui. Karaku si bobunaga ba sini babaim wai am bidamanina sina potai.”
Abiya badana i wona, “Kega kesana kotoi kuna wonei kata ku botu ku woniku.” Ba i pora taveyei.
Damanina ba abiabiyisi asi bada ana babada ruwamo i yorisi ba i kaobiyoyobanisi, “Abiabiyisi asi 200, ba horse abiabiyisi 70 ba iyo biyisi 200 yabata ko bobunagisi kata kona nae ku Caesarea ba ko bobunaga kata karaku 9:00 pom ai kona nae.
Horse ko bobunagisi Paul kairavina kata yawayawasina kona naveyei Governor Felix kurina.”
Ba governor ana pepa nikasike i kirumi.
Yauku, Claudius Lysias, a kirukiruma kom pipiya kaikapom kurim, Governor Felix. Enosaire!
Niko sebare Paul Jew biyisi si botawani ba yoginaikei sita kasibunui saba au pipiya yabata kai yawasi kairavina a bopanani kata kona wai Rome sebare.
Au waina ata kuiri kata awaika kairavina si bikunumakei, wai a urabai a nae asi Sanhedrin kurisi.
A bopanani kata asi kairuwana kairavina kumaka i kabari saba kega kesana ana goyona ba ita rabobo, wai ku patuma yovena a terei.
Ba maranai a nonori sita kasibunui wai, ai porai kurim. Ba yebo si bikunumakei wai a wonisi ana goyona sina naveyei kurim.
Kona pomnai abiya badana mekabage i wonisi wai, si wosei kata Paul si yauni si nae Antipatris parasina.
Mara i tom wai, horse abiabiyisi wata yabata si nae ba mutusi si veramaga asi ku yove.
Horse abiabiyisi si verakasibau ku Caesarea wai, Governor Felix ana pepa si berei ba Paul si ruberei.
Governor pepa i baiyavi ba i toirubai kata ana kupura memna. I kuiri kata Ciliciai i botu wai,
i wona, “Bikunumaka biyisi sina botu wai ami sisiya ana nonori.” Damanina ba i kaotuneyisi kata Paul Herod ana yove kamonai sita terei ba sita bokibukibu kabitamni.
Kao asi 5 murinai priest kaikapona Ananias i gakira ku Caesarea, babada mutusi ba kairuwana kuira biyina kana waba Tertullus yabata. Si nae ba governor naonai si msiri kata Paul siti kunumakei kairavina.
Maranai Paul si yorei i riu governor naonai imsiri, wai Tertullus i dagui Paul i bikunumakei. “Felix, kom pipiya kaikapom ba nuwanuwasuyim, am bibadana kamonai niko mara veoromina nuwanubai ka mana ba, am nuwasuya totorisi ba keta gaigairesi ku botuwei niko ku kupura.
Nikona kairavina kabi kaikaiwa sakiyim mara kau ereonowana.
Kega au waina ani tinasisirim wai a bibabaim ki taina baenega ba sisiya yoginaikei ani sisiyei.
Niko sebare ka bopanani kata bobotabirina, ba bimagoyowana, ba bikawapata, Jew biyisi dobu ereonowana kamonai e bitupuvi. Ba yebo kona Nazarene biyisi asi bada kesana.
Ba yebo ana waina kata God ana yove iti pudapudai wai ka patumi.

Abisiri yai kom yebo ikesim, kuna toirubai kata awaika ka bikunumakei wai basuna kuna panani.”
Jew biyisi Tertullus si baisi ba Paul si kunumakei si wona, “Awaika ereonowana i sisiyei wai bisuwona.”
Maranai governor Paul i rutapiyei iti sisiya wai, i kaobeyei, “A kuiri kata bodu pesarisi niko dobu kamonai kom kui bibuibuiya, kona kairavina nuwasisirai au potu ana ravi.
Pipiya kuna toirubaisi wai sina wonim kata karaku kao 12 si kakaba ba a gae ku Jerusalem ata bopepeta.
Jew biyisi kega si pananiku kata kesana kotoi, yabata God ana yove kamonai kai kawapata, kona birauwa Jew biyisi asi dugu yovena kamonai a dagui, kona memena meyaga kamonai.
Ba yebo kega rubana sini beyim kata karaku nikosi kunumaka wai bisuwona.
Nikona a bisuwonim kata wawata asi God a bopepetei ba yauku Keresiyana ketana a bisununuri, saba te wonawona kwaruma. Saba yebo Moses ana kairuwana ba peroperoveta, awaika ereonowana si kirumi wai a bigeruwei.
Ba yauku au nota maragasina God karinai nikosi pipiya rutainisi, kata pipiya gairesi ba goyosi asi bomsiri mena kairavina.
Nikona kairavina mamanina a wosewosei kata nuwanuwaku ba au wose wai totorisi God matanai ba pipiya kurisi.
Bodu biyamo a nesaira murinai a veramaga, ku Jerusalem au pipiya moyamoyakisi ata puyoisi ba ata suwara God kurina.
Nikona God ana yove kamonai kona a wosewose, ba a bobunaga meyiku kata ata bopepeta Moses, ana kairuwana nununai ba si pananiku. Kona maranai wai koroto kega ba reso ba binuwamotom kega.
Saba Jew biyisi mutusi Asia kupurinai si botu wai kosi yabata, ikesisi sita botu kurim kata asi bikunumaka sita berim.
Nikosi babada sita wonim kata yauku au goyona awaika si panani, maranai Sanhedrin naonai a msiri ba si kasekasemainiku.
Memei bage niko kesanaikei kairavina te bikunumakiku, wai naosi yai amsiri ba a parara, ba a wona, ‘God pipiya ereonowasi ina wosisi rabobo kamonai sina bomsiri ba sina yawasa, kona kairavina nina a bimsiri ba ko bibuibuiyiku.’”
Damanina ba Felix Keresiyana ketana i kuira kabitam wai bikunumaka duguna i gudui ba i wona, “Abiya badana Lysias ina botu wai au nota ana berimi.”
Felix abiabiyisi asi bada i kaotunei Paul ita bokibukibui kabitamni saba ita boterei, turaturana sina botu sina rugenari ba ana waina awaika, wai sini baisi.
Kao biyamo murinai Felix kaowana Drusilla, Jew biyina yabata si botu. Paul ana wara si porai ba bitumagana Iesu Keriso ai kurina i sisiyei wai si tainabaenegei.
Ba Paul yawasa totorina ba, bigesa mena, ba bibuibuiya marana ina botu i bisisiyei wai, Felix i nagara ba i wona, “Damanina nina tana boterei ba ke nae ba mara kesana gairena ana panani wai, ana yorim kuna veramaga.”
I nosinosoi kata Paul ita gimoni wai mara patepatena i yoreyore yabata si bisisiya.
Bodu ruwamo murinai, Porcius Festus ana gawara i yauni i governor saba Felix ana waina Jew biyisi sita kaobigegaini wai Paul patuma yovenai i boterei i mana.
Festus i verakasibau ku Caesarea ana saibira wauna i yauni ba, kao tonu murinai wai i nae ku Jerusalem,
ba namai priest kaikaiwabosi ba Jew babadisi yabata si kesanisi. Ba asi bikunumaka sisiyina Paul kairavina, Festus kurina si terei.
Festus si baba tupetupeni kata asi waina ita wosei, Paul ita kukuwa sirei ku Jerusalem, kairavina bibune yai si bobunaga, kata keta dobonai sita kasibunui.
Saba Festus i kaobeyisi, i wona, “Paul kona Caesarea patuma yovenai te botawani ba mara yoginaikei, ikesiku mom ana veramaga nakai.
Ami babada mutusi yabata kana nae ba asi bikunumaka, sisiyisi sebarena kurina sina terei, kata awaika kesana goyona i wosei kona kega.”
Festus kao 8 kona 10 nanakasike yabata si mana, ba i gakira ku Caesarea ba mara i tom mena wai bibuibuiya yovenai i makira ba i kaotuneisi kata Paul sita urabai sita riu.
Ba Paul i verakasibau wai, Jew biyisi Jerusalem yai si botu wai si msi bibiri, ba asi bikunumaka kwarukwarumisi pesarisi si terei saba, ereonowana wai kega bisuwona.
Saba Paul ikesina i papara meyei i wona, “Yauku kega kesana Jew biyisi asi kairuwana ai kasikotobi, kona God ana yove a kaobigoyoni, kona Caesar kurina awaika goyona a wosei.”
Festus ana waina Jew biyisi iti nuwagairenisi wai, Paul kurina i wona, “Kom am waina kuna gae ku Jerusalem, ba namai ani buibuiyim kona?”
Paul i kaobeya i wona, “Yauku karaku Caesar ana bibuibuiya gawarinai a bimsiri, ba nimai siti buibuiyiku. Kom ku kuira kabitamni kata kega kesana awaika goyona Jew biyisi kurisi a wosei.
Saba memena bage goyona a wosei ba sarobina wai rabobo wai yauku, kega rabobo a bisinikikiyei. Saba Jew biyisi tebi kunumakiku wai, kega bisuwona ba kega kesana kotoi ana maragata e mamana kata ina berena taveyiku. Au waina Caesar ini buibuiyiku!”
Festus ana kao bainuwaterena biyisi yabata si sisiya murinai, i kaobeyei, “Caesar kairavina kui baba wai, Caesar kurina kuna nae!”
Kao kega pesarina si kakaba murinai Taupauma Agripa ba Bernice si verakasibau ku Caesarea, Festus sita rugenari ba siti kaikaivi.
Ba namai si mamana wai, Festus taupauma kurina Paul kairavina i sisiya i wona, “Sebare kesana patupatumina nina Felix i sumarei.
A nae ku Jerusalem wai Jew priest kaikaiwabosi, ba Jew babadisi ana saroba kairavina si bababaiku.
A wonisi, kata Rome biyisi asi dudura wai kega pipiya saroba sina bere kwatamei, ba bikunumaka biyisi yabata si nimsiri, ba ana potu ina ravi ba ina kaobeyisi.
Ba bikunumaka biyisi si botu maranai, kega ai potapota saba, mara i tom wai bibuibuiya kairavina wai, a kaotuneisi kata sebarena sita yauni sita botu.
Ba bikunumaka biyisi si bomsiri siti sisiya maranai, ana goyona a nosinosi wai kega, nanakasike si kunumakei.
Saba kosi asi bikawapata mutusi bausi si wosewose. Asi bigeruwana kairavina ba sebare raoboraobona kana waba Iesu, saba Paul i wona kata kona yawayawasina.
Saba kega a kuiri mekabage sisiya damana ata yauni wai, Paul ai babai kata ana waina ita nae ku Jerusalem ba namai ana goyona siti buibuiyei.
Paul i baba kata ana waina Caesar naonai iti msiri, ba kona iti buibuiyei, wai a kaotuneisi kata si botawani yepo ani porai ina nae Caesar kurina.”
Damanina ba Agripa Festus kurina i wona, “Au waina niko sebare ikesiku mom ana nonori.” I kaobeyei i wona, “Maram kuni tainabaenegei.”
Mara i tom wai Agripa ba Bernice si botu wai ere kaukau bunagisi ba ere ne tagegeyisi. Abiya babadisi ba meyaga babadisi yabata si deri si rui ku bibuibuiya yovena. Ba Festus i kaotuneisi wai Paul si urabai si riu.
Festus i wona, “Taupauma Agripa, ba iyabomi wata nina wai, niko sebare ko kinani! Kona wai Jew biyisi ereonowasi Jerusalem ba Caesarea kamonai, si gwinigwini ba si parapara, kata ana goyona kairavina ita rabobo.
Ba a panani kata kona kega kesana goyona i wosei, ba ita rabobo, ba i baba ana waina ina nae ku Rome.
Karinai kega kesana bikunumaka kabitam a panani, kata Caesar kurina ata kirumi. Kona kairavina a botuwei ereonowami kurimi, ba kom Taupauma Agripa naomi yai awaika kesana ana panani wai ana kirumi.
Kairavina a nosinosi kata kega i gaire ba patupatumina, kega kesana ana goyona a panani ba ati porai ita nae Caesar kurina.”
Damanina Agripa, Paul i wonei, “A bidamanina kata kairavim kuni sisiya.” Ba Paul nimana i kotoi ba ikesina i kairavina i sisiya.
“Taupauma Agripa, a binuwagaire saki kata karaku kom naomi yai a bimsiri ba Jew biyisi asi bikunumaka, ereonowasi ani gesairisi ba ana papara meyiku,
kairavina kom Jew biyisi asi dudura, ba asi wose ereonowana ku kuira kabitamni. Kona kairavina a bibabaim kata ke ma guguba ba ki tainabaenega kuriku.
Jew biyisi ereonowasi au kupurai ba yebo Jerusalem kamonai, au yawasa ereonowana si kuira roboi, yogiyogiku ai ba i botu karaku nina.
Niko mara veoromina si kuira roboiku, ba rubana sina waini wai sini mamatara kata yauku wai, Pharisee biyisi asi bigeruwana maragasina duguna kamonai pipiyina kesana.
Ba karaku God ana kaobiyoyobana wawata kurisi a bitumagana, kairavina te bibuibuiyiku.
Niko kaobiyoyobana ata dam asi 12 te bitumagana kata ina tupuwa wai nuwanuwasi, tupanai kao ba pom God te bosaibirei. Aeee Taupauma, niko bitumagana kairavina Jew biyisi te bikunumakiku.
Awaika kairavina komi nina ko notanota kabakabai, kata God kega raoboraobosi ina bobaimsirisi?
Yauku yebo ai geruvisi kata awaika tupana ata wosei kata, Iesu Nazareth biyina kana waba ati abiyei.
Ba kona wosena Jerusalem kamonai a wosei. Priest kaikaiwabosi asi maragata tepanai Keresiyana pesarisi, ku patuma yovena a terisi, ba yauku yebo bikasibunuwanisi kairavina wai ai damanina.
Mara pesarisi Jew biyisi asi dugu yovesi yai saroba a berisi, ba a kaotupenisi asi bitumagana siti sinikikiyei, a biyagisi saki kurisi wai yebo, a nenae dobu tumanai a bobisipuvisi.
Niko wose kairavina priest kaikaiwabosi maragata, si beriku ba si poraiku ku Damascus.
Ba kao basunai, au Taupauma, keta dobonai wai yasegana sapamai a kitai. Ba niko yasegana wai kao i getawani, ba yaseganina wai au pipiya yabata i subibirikai.
Ba ereonowakai ka peku ku tano ba gamo a nonori, Hebrew asi gamo ai kuriku i wona, ‘Saul, Saul, awaika kairavina ke bobisipuwiku? Yauku ke bobisipuwiku wai ikesim ke kasikasibigoyona meyim.’
Damanina ba ai toiruba, a wona, ‘Kom kotoi Bada?’ Ba i kaobeya, ‘Yauku wai Iesu, kom ke bobisipuwiku.
Karaku ke bomsiri, kaemi ai ke msiri. A rerematara kurim kata ani taunim au saibisaibirina, ba karaku awaika ku kinani wai, ba muri yai awaika ani beyim wai, kuni mamatarei.
Am pipiya damana ba Gentile biyisi karisi yai ana bopaparim. Ba kurisi ani poraim.
Kata kom matasi kuna botatara wai, baidibarai sina veramaga ku yasegana, ba Satan ana maragatai kuna tainisi God kurina. Kata asi bitumagana kariku ai piragagoyo notataveyana sina yauni, ba asi gawara God ana pipiya binebinesi kamosi yai sina yauni.’
Kona kairavina, Taupauma Agripa, aba kinakinana sapamai i gakira wai kega a totoyanei.
Kainaonai, Damascus biyisi kurisi ba Jerusalem biyisi, ba yebo Judea kupurina ereonowana ba Gentile biyisi kamosi yai, a raumamara. Kata siti nuwabirabira, ba sita neveramaga God kurina ba asi wose yai, siti matakira kata kosi si nuwabirabira.
Kona kairavina Jew biyisi mutusi God ana yove garina kamonai si patumiku, ba asi waina sita kasibunuiku.
Saba God ibo papariku yepo karaku nina a bimsiri, ba a bi mamatara ereonowami yogiyogina, ba i nae pipiya kaikapomi kurimi. Awaika a wonewonei wai kesanina peroperoveta ba, Moses i wona wai ita tupuwa,
kata Keriso ita paiwara ba kona iti nao rabobo ai ita bomsiri, ba God ana yasegana ina rumamarei ana pipiya damana ba Gentile biyisi kurisi.”
Paul karaku wata i bisisiya ba, Festus i para bokabari, “Paul! Kom neganegam, am kuira kaikapona e bineganegaim!”
Paul i kaobeya, “Au bada Festus, yauku kega a neganega, awaika a bisisiyei wai wona damana.
Taupauma Agripa nikosi i kuira roboi wai ere tepa toraku kurina ani sisiya. A bi tumaganei kata awaika ereonowana mata kamonai, kairavina kega meo moyu ai bibuni yai si wosei.
I taibira Taupauma Agripa kurina, kom peroperoveta ke bigeruvisi kona? A kuiri kata ke bigeruvisi.”
Damanina ba Agripa, Paul kurina i wona, “Ke nosinosi kata niko mara yoginaikei kamonai, kuti nuwatainiku ba ati Keresiyana?”
Paul i kaobeya i wona, “Mara yogina ikei kamonai kona mara veoromina, saba au pari God kurina wai, kata kom ba ereonowami ko bitainabaenega wai, Iesu koni geruwei yauku rutainiku, saba kega nikasike ere patupatumiku.”
Damanina ba taupauma, governor, Bernice ba ereonowasi yabata si mamana wai si bomsiri.
Si kasikasibau maranai, kosi wata si kaoboneyana, si wona, “Niko sebare kega awaika goyona i wosei kata ku patuma yovena sita terei kona ita rabobo.”
Agripa, Festus kurina i wona, “Niko sebare kega Caesar kurina iti baba wai matapa sita tombauni.”
Kata bidamanina i mana ba ka tauya ku Italy kupurina maranai, Paul patupatumisi mutusi yabata, taupauma ana abiabiyisi kesana, kana waba Julius ku yarona si terisi.
Adramyttium asi ku waka ka geru ba ka kuka ba kasibau tore baranai, ba moyu nununai ka nae ku Asia kupurina. Ba Aristarchus, Thessalonica sebare Macedonia kupurinai i botu wai kona yabata.
Mara i tom wai ka verakasibau ku Sidon, ba Julius ana yagaire yai Paul i boterei i gakira turaturana, kurisi kata ana waina awaika wai siti baisi.
Ba namai ka rukasibau mena ba Cyprus neyarina, wakunai wata ka nae, kairavina sibe i tobeyebeyi kai.
Ba boga tara yaraga kai garubonei ku Cilicia kupurina, ba Pamphylia kupurina wata ba ku Myra meyaginai ka riu, kona wai Lycia kupurina kamonai.
Namai Julius waka i panani i nenae ku Italy wai i uwana geyikai.
Ba kao pesarisi kega ka nae yagiyagina, ba kai baga saki, yepo ka riu ku Cnidus. Saba sibe i tobeyebeyikai wai, ka kuka kai garubona ku Crete neyara wakunai wata ka nae, ba Salmone ka tupasairei.
Tore baranai kai baga ka botu ku (kupura kana waba) Moyu Gairena, Lasea meyagina gwabinai.
Mara i veoroma saki namai sibe goyona kairavina kai baga ba enagai ama bowagawagana wai aba naganagarina, ba nuwatoai wata ka veravera. Kairavina karaku wai bisiya Kaona ikakaba. Paul i kaobinonorisi,
“Pipiya, a kinakinani wai ata wagawagana wai, ina piropiro saki ba goyo kaikapona sakina ina tupuwa waka kurina, ba sawara ba yebo kota kurita wai nina tana kai mana.”
Saba taupauma ana abiabiyisi asi bada, Paul ana sisiya ita nonori wai saba, waka aba yabiyabi biyina, ba waka badana ana sisiya i nonori.
Ba bodu maranai wai kega moyu gairena ba namai kata mana, wai koroto kaikapona asi waina kata vera damana ku Phoenix ba namai kata koba. Kona wai Crete biyisi asi moyu gairena, okowa sibena ba kariwabo sibena matasi.
Ba kariwabo i dagui i tosisini maranai si nosi kata rubana si wosei wai, asi sopo si taina geyei ba, Crete torena baranai wata si kuka si nae.
Kega rabarabana ba sibe kaikapo sakina yabarata neyarai i botu.
Kata waka i ravi wai kega rubarubana sibe kata gebeyei, wai ka boterei i kasi nunurikai.
Neyara yogiyogina kana waba Cauda, wakunai wata ka nae, ba kai baga saki kata, bi tarabonabona wakana yogiyogina kata taina geyei.
Ba saibisaibirisi si taina geyei ba, waka kaikapona dobona uramai si kausi, si tombibiri ba si kau kikisi, kairavina si nagara ku Syritis maratete siti garu geyisi wai sopo si garu kirei ba nuwatoai i kasi nunurikai.
Ba mara i tom wai sibena i vera tupetupena wai waka enaga ba sibe i torikarikai wai waka sabisabirisi sawara si garu kikirana.
Ba kao bitonuinai, waka bagibagi sawarisi mutusi si garu kikirana.
Kao pesarisi kamonai, kao ba gwamegwame kega ka kinana, ba sibe kaikapona i veravera tupetupena wai, ama nota si peku kata kega kata yawasa.
Ba kega ka kam yepo kao biyamo si kakaba murinai, Paul basusi yai i msiri ba i wona, “Pipiya, au sisiya kota nonori ba kega Crete, tati sumarei wai niko goyona kega tata panani, ba sawara kega tati siwasiwana.
Ba a kaobitoraimi kata koi maragata! Kega kesana kotoi ana yawasa ini siwani, saba waka wata ina rukwauruba.
Yauku niko God karinai ba a bosaibisaibirei wai, pomai ana aneya i msi ratu kuriku,
ba i wona, ‘Kega kuna nagara Paul, kom Caesar naonai kuni msiri, ba God ana binuwanuwana kurim wai, pipiya yabata ko bowagawaga wai ereonowasi sina yawasa.’
Kona kairavina koi maragata! Basuna God a bigeruwei ba i woniku wai nanakasike ina tupuwa.
Saba neyara kesanai ina kasi geyita.”
Taparoro ruwamo si kakaba pomnai, Mediterranean Enaginai karaku wata yoyo si tanikai pom basunai wai, waka pipiyisi damisi si yauni kata, matapa ku tepa ka veraverakasibau.
Kona kairavina rubana uramina si garu kirei ba si panani kata enaga raguna si yauni wai 120 meter rubana ba mara yogina murinai si yauni wai 90 meter rubana.
Si nagara kata waka ku akima iti kam gaeni, wai sopo asi bata waka murinai si garu kikirana, ba asi waina mara ita tom yagina wai kairavina si rupari.
Waka pipiyisi asi waina sita vera siti sumarisi, bitarabonabona wakana yogiyogina si tere kirei ku enaga, ba si wose bage asi waina sopo waka naonai siti garu kikirana.
Saba Paul, abiya badana ba abiabiyisi kurisi i wona, “Abisiri yai waka pipiyisi kega sina mana wai kega tana yawasa.”
Damanina abiabiyisi urama si tara yaragi ba bitarabonabona wakana yogiyogina si karuwei.
Mara i tomtom wai, Paul i baba tupetupena kata sita kam, i wona, “Taparoro ruwamo ko binuwapoya saki kairavina kega ko kam.
A kaotupetupenimi kata kam kona kam wai kona yawasa. Kega uyawim kesana gayamimi yai ina siwana.”
Nikona i wonei murinai, bread i yauni ba ereonowasi naosi yai, God kurina i kaikaiwa. Damanina ba i kiyatomni ba i kani.
Ba nikona si kinani wai nuwanuwasi i tora ba ereonowasi si kam.
Ba ereonowakai wakai ka geru wai ama 276 rubana ka geru.
Si kam siyabagi i kakaba murinai, waka bi tapeyanina kairavina wai wheat si garu kikirana ku boga.
Mara i tom wai kupura si buruburuwei saba moyu segasegana si kitai, ba si damanina kata waka nakai siti garu geyei.
Sopo uramisi si yaraga ba bogai si boterisi si sonaga, ba yabiyabi uramisi si botavetaveyana ba waka naona kukana si taina geyei, ba ku sibe matana si tupa tatari, ba waka ku tore mena si vera geyei.
Saba waka sega maraetena i gaeni wai, kona i ravi ba naona i garu geyei. I kirai wai kega rubana ita bokwayo, ba waka murina yoyo kaikaposi si kasi rikarikai.
Ba abiabiyisi asi waina, patupatumisi siti kasibunuwa kata kega kesana kotoi ita toiya ita bogae ba ita vera.
Saba abiabiyisi asi bada ana waina Paul yawayawasina ita mana wai i gesisi. Ba iyabosi toiya si kuiri wai i kaotuneisi siti nao siti sou ku enaga, ba sita toiya ku tepa.
Ba mutusi toiya kega si kuiri wai waka i kasirikarikai wai keyamisi si botawani, ba nanakasike pipiya ereonowasi yawayawasisi ku tepa si botete gae.
Maranai yawayawasi kai kabo tetegae wai kabo panani, kata neyarina wai kana waba Malta.
Neyara biyisi asi yagaire i rakata saki kurikai. I kusakusana ba yaugura kairavina wai keyama si kasiri ba ereonowakai si kaikaivikai.
Paul keyama i tubitaura ba i kasikasiri ba mota goyona keyama borana damina i yauni wai nimana i rosai.
Maranai neyara biyisi motana si kitai nimanai i roroke wai si kaoboneyana, “Niko sebare memena bage kasibunuwa bitana ba bagunai bogai itoiya gae, saba biuwa ina yauni wai kega ina yawasa.”
Saba Paul motana ku keyama karakarasina i kasitaveyei, ba kega kesana goyona i panani.
Ba neyara biyisi si nosi bage ita boruruwei kona ita peku ita rabobo. Saba si potapota kabakaba ba kega kesana awaika kurina i tupuwa si kinani wai, asi nota si birai ba si wona, “Niko sebare wai kona god.”
Ka botetegae gawarina gwabinai wai neyara kaiwabona kana waba Publius ana kupura. Kona i kaikaivikai ba ka nae ana ku yove mena ba kao tonu i payapayayikai.
Ba Publius tamana wai nai, i gubaga i dudauwa, sini borabora ba kamo vera i yauni. Paul i nae i kinani ba i rupari i kakaba wai, nimana ku tepana i terei ba i yawasi.
Damanina ba nikona i tupuwa wai, gubagubagisi ereonowasi si botu wai i yawasisi.
Kona kairavina keta pesarinai si bopuyopuyokai ba ka bobunaga kata tauya wai, kama keta tamasina si berikai.
Nawaravi tonu murinai, ba bodu ba sibe kairavina waka neyarai i mamana wai, ka geru ba ka nae. Wakana wai Alexandria biyisi asi waka, ba tarabibisaka asi ruwamo Castor ba Pollux gayamisi waka naonai si taura.
Ka verakasibau ku Syracuse meyagina ba kao tonu namai ka mana.
Ba namai ka kuka ka nae ku Rhegium, meyagina mena ka verakasibau. Mara i tom ba yawara sibena i kasibau wai, kao ruwamo ba ku Puteoli ka verakasibau.
Ba namai bigeruwana biyisi mutusi ka pananisi, ba si baba kata taparoro kesana yabata kata mana. Damanina ba nanakasike ka botubotu, yepo muri yai ku Rome ka verakasibau.
Rome bigeruwana biyisi wara si nonori kata ka botubotu wai, mutusi si botu ku Appius bigimona gawarina, ba yebo mutusi si botu ku meyaga kana waba Tavern asi Tonu ba namai si vera beyikai. Paul i kinanisi wai nuwanuwana i tora ba God i kaikaivi.
Maranai ka verakasibau ku Rome wai, taupauma ana abiabiyisi asi bada i damanina kata Paul ikesina, ita matupa ba abiabiyina kesanaikei ita potapotai.
Kao tonu murinai, Paul, Jew biyisi asi babada i yorisi si notuwa. Ba Paul kurisi i wona, “Warewaresiku, bagunai wata kega goyona a wosei ata pipiya kurisi, kona wawata asi dudura ai kasikotobi, saba Jerusalem yai si patumiku ba Rome biyisi ku yarosi si teriku.
Kosi si buibuiyiku ba asi waina sita tombauniku, kairavina au goyona kega, ba rabobo sarobina ata yauni.
Saba Jew biyisi si kaosaira wai nota a yauni kata, Caesar kurina ati baba, ba kega au pipiya, damana ati kunumakisi kairavina.
Kona basuna, ai baba kata ata kinanimi ba yabata tati sisiya. Israel biyisi asi Baibaiyawasina Kaobaisiyena kairavina wai yauku chain yai si kausiku.”
Ba kosi si kaobeya, “Yakai kega pepa kesana Judea yai ka yauni kom ibi sisiyim, ba kega kesana waresita namai i botu wai am goyona i sisiyei kona i kaobigoyonim.
Saba ama waina am nota kana, kuiri kata pipiya kupura ereonowanai, ami bikeresiyana te kaobisipuwei.”
Kata kao kesana si binei, Paul sita nonori kairavina ba koroto kaikapona kona kaonai si notuwa, Paul kurina ba didibarai i dagui God ana basileiya, i bibeyebeyisi yepo i pom ba Moses ana kairuwana, ba peroperoveta asi kiruma i mamatarei kurisi kata, nikosi sisiya ereonowana Iesu kairavina wai i nuwatainisi kata siti geruwei.
Ba mutusi awaika i sisiyei wai i nuwatainisi ba si geruwei, saba mutusi kega si geruwana.
Ba kosi wata kamosi yai kega si nuwanuwa kesana ba si bibogoritana wai Paul ana sisiya pusirina i terei, “Kanuma Kaobaisiyena i suwona, maranai wawami kurisi peroveta Isaiahi ana kiruma kamonai i wona,
‘Ke nae nikosi pipiya kurisi ba ke wona, “Mamanina kuna nonori saba kega kuna kuiri, ba kuna kinakinani saba kega kuna kita panani.
Kairivina nikosi dam wai nuwanuwasi guduguduna, ba tainasi si kuru ba matasi si pota. Ba abisiri yai matasi yai siti kinana kona tainasi yai sita nonora, kona nuwanuwasi yai sita kuiri wai siti msi taibira kuriku ba ati yawasisi.” ’
Kona kairavina au waina kona kuiri kata God, ana bibiyawasina wai Gentile kurisi i porai, kata sina nonora!”
Ba nikosi wona i sisiyana i kakaba wai Jew biyisi ereonowasi, ikesisi si kawapata ba ere yagisisi si gorita.
Bodu ruwamo kamonai, Paul ana yove i bimaisani wai namai i mamana, ba iyabosi wata si botubotu si raugenari wai i bikaikaivisi.
Ere tepa torana God ana basileiya i raumamarei ba Bada Iesu Baibaiyawasina Kaobaisiyena kairavina i beyebeyena ba kega kesana kotoi i gesei.














































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































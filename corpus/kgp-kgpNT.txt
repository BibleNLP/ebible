












































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Jesus Cristo jógjóg ve ag rán hã vẽ. Jesus Cristo vỹ tỹ Davi krẽ'krẽ nĩ, kỹ Davi vỹ tỹ Abraão krẽ'krẽ nĩ.
Abraão vỹ Isaque han. Kỹ Isaque vỹ Jacó han. Kỹ Jacó vỹ Judá han, ti mré ke ag ke gé.
Kỹ Judá vỹ Peres han. Zera ti kegé, ti prũ tỹ Tamar fi ki. Kỹ Peres vỹ Esrom han. Kỹ Esrom vỹ Arão han.
Kỹ Arão vỹ Aminadabe han. Kỹ Aminadabe vỹ Nasom han. Kỹ Nasom vỹ Salmom han.
Kỹ Salmom vỹ Boaz han, ti prũ tỹ Raabe fi ki. Kỹ Boaz vỹ Obede han, ti prũ tỹ Rute fi ki. Kỹ Obede vỹ Jessé han.
Kỹ Jessé vỹ pã'i mág tỹ Davi ẽn han. Kỹ pã'i mág tỹ Davi vỹ Salomão han, ti prũ tỹ tỹ Urias prũ ja ẽn fi ki.
Kỹ Salomão vỹ Roboão han. Kỹ Roboão vỹ Abias han. Kỹ Abias vỹ Asa han.
Kỹ Asa vỹ Josafá han. Kỹ Josafá vỹ Jorão han. Kỹ Jorão vỹ Uzias han.
Kỹ Uzias vỹ Jotão han. Kỹ Jotão vỹ Acaz han. Kỹ Acaz vỹ Ezequias han.
Kỹ Ezequias vỹ Manassés han. Kỹ Manassés vỹ Amom han. Kỹ Amom vỹ Josias han.
Kỹ Josias vỹ Jeconias han, ti jãvy ag ke gé. Israel ag tỹ ẽmã tỹ Babilônia ra sigse kỹ mũ mũ ẽn kã tóg ag hynhan.
Ag tỹ ẽmã ẽn tá vỹnvỹn ke kar kỹ Jeconias vỹ Salatiel han. Kỹ Salatiel vỹ Zorobabel han.
Kỹ Zorobabel vỹ Abiúde han. Kỹ Abiúde vỹ Eliaquim han. Kỹ Eliaquim vỹ Azor han.
Kỹ Azor vỹ Sadoque han. Kỹ Sadoque vỹ Aquim han. Kỹ Aquim vỹ Eliúde han.
Kỹ Eliúde vỹ Eleazar han. Kỹ Eleazar vỹ Matã han. Kỹ Matã vỹ Jacó han.
Kỹ Jacó hã vỹ José han, Maria fi mén ẽn ti. Maria ẽn fi ki Jesus tóg mur ja nĩ, hã vỹ: Cristo, he mũ.
Abraão krẽ'krẽ ag tóg 14 (ke) nỹtĩ, Davi mré nĩgkrén kỹ. Kỹ Davi krẽ'krẽ ag tóg 14 (ke) nỹtĩ gé, ag tỹ ag nĩgkrén kỹ, ag tỹ ẽmã tỹ Babilônia ra ag tatĩ mũ mũ ẽn kã. Ag tỹ tá vỹnvỹn ke ẽn kar kỹ ag krẽ'krẽ vỹ 14 (ke) nỹtĩ gé, Cristo mré nĩgkrén kỹ. Cristo jógjóg ve ag hã vẽ.
Jesus Cristo mur vỹ ge nĩ, ha mẽ. Ti mỹnh fi vỹ tỹ José prũnh ke fi nĩ. Hã ra fag tóg ver jagnẽ mré nỹ ja tũ nĩgtĩ. Ẽn kã Topẽ kuprĩg tóg fi mỹ gĩr han, hã kỹ fi tóg kufy nĩ ha, fi tỹ ũ mré nỹ tũ ra.
Kỹ José tóg mẽg mũ sir, kỹ tóg ti mỹ e tĩ. Ũn jykre kuryj vẽ mỹr, hã kỹ tóg fi mỹ'a han sór tũ nĩ. Kỹ tóg fi pin kỹ fi mỹ: “kỹ inh hỹn ã tỹ prũg ke tũ nĩ ha,” he sór mũ sir.
Ti tỹ ver fi tovãnh to jykrén kỹ Topẽ tỹ jẽnẽ jafã tóg ti mỹ vẽnh ven mũ sir, ti vẽnh péti kỹ. Kỹ tóg ti mỹ: “José,” he mũ. “Tỹ ã Davi krẽ'krẽ ag kã ũ nĩ,” he tóg. “Maria fi to jykrén kónãn tũg nĩ. Fi tovãnh sór tũg nĩ. Ũ tũ pijé', Topẽ kuprĩg tỹ fi mỹ gĩr han ja vẽ.
Gré ti nỹnh mũ, ha vem nĩ. Kỹ ti mỹ: Jesus, hem nĩ. Ãjag krenkren han jé tóg ke mũ, ãjag tỹ Topẽ vĩ mranh mũ ra,” he tóg.
Hã ra Topẽ tóg vãsỹ ti vĩ tó tĩ ũ mỹ:
“ũn mén ja tũ fi vỹ kufy nĩnh mũ. Fi tỹ ti ve kỹ ag tóg ti to: Emanuel, henh ke mũ,” he ja nĩ. Emanuel to ken hã vẽ, hã vỹ: Topẽ vỹ ẽg ki rĩr há han ke mũ, he mũ.
Kỹ tóg rĩr mũ sir, ti vẽnh péti kar kỹ. kỹ tóg fi mỹ: “ã ki sóg rĩr ke mũ,” he mũ. Ti tỹ Topẽ tỹ jẽnẽ jafã vĩ to jykrén kỹ tóg, ti mỹ ki krov nĩ sir, ti tỹ fi tỹ prũg ke ti.
Hã ra tóg ver fi mré nỹ tũ nĩgtĩ. Kejẽn fi tóg fi kósin vég mũ. Kỹ tóg ti jijin kỹ ti mỹ: Jesus, he mũ. Tag pãte tóg vãhã fi mré nỹ mũ sir.
Fi tỹ Jesus ve ẽn kã fag tóg ẽmã tỹ Belém tá nỹtĩ, ga tỹ Judéia tá. Ẽn kã Herodes vỹ tỹ pã'i mág nĩ. Kỹ kejẽn ũ ag tóg kuvar há tá kãmũ mũ, rã jur ja tá. Ũn estudo mág ag vẽ, krĩg to ag tóg estudar he mág han tĩ.
Ag tỹ Jerusalém tá junjun kỹ ag tóg sir: “ũ tỹ ũri mur mũ tag vỹ tỹ Israel ag pã'i mág nĩnh ke mũ,” he mũ. “Ti kri ẽg krĩg vé, ẽg tỹ ẽg jamã tá nỹtĩn kỹ. Ẽg tỹ ti mỹ nén ũ há gé kãmũ vẽ,” he ag tóg.
Pã'i tỹ Herodes tỹ ag vĩ tag mẽ kỹ tóg ti mỹ e tĩ, kỹ tóg krĩ kufy nĩ sir.
Kỹ tóg Topẽ tũ to pã'i ag jé prẽr kỹ ag mỹ: “Cristo nẽji hẽ tá mur ke mũ?“ he mũ.
Kỹ ag tóg ti mỹ: “Belém tá ke nẽji, ga tỹ Judéia tá,” he mũ. “Topẽ vĩ tó tĩ ũ vỹ vãsỹ ti to tag rán ja nĩgtĩ, ha mẽ:
“Sĩ ti nĩ, ẽmã tỹ Belém ti, ga tỹ Judéia tá. Ti sĩ nĩ ra tóg ẽmã mág kar kãfór nĩ, pã'i mág ẽn tỹ tá mur ke tugrĩn. Tỹ tóg ẽg povo kri pã'i mág jẽnh ke mũ,” he ja tóg nĩ,” he ag tóg.
Kỹ Herodes tóg vẽnh péju kỹ fóg ẽn ag mỹ: “kurã tỹ hẽ ri ke kã ãjag krĩg ẽn ve vén?“ he mũ. Kỹ ag tóg ti mỹ tó mũ.
Kỹ tóg Belém ra ag jẽgnẽg mũ sir. “Vẽnh kar ki ti jẽmẽm nĩ. Ãjag tỹ ti ve kỹ inh mỹ tónh kãmũm nĩ. Kỹ sóg ti venh tĩg ke mũ gé, sỹ ti mỹ nén ũ há nĩm jé,” he tóg.
Ag mũ ra ag tóg krĩg ẽn ve mãn mũ gé sir. Ag jo tóg tĩ nĩ. Ag tỹ tá junjun kỹ krĩg ẽn tóg ũn sĩ nĩgja ẽn kri sa nĩ sir. Kỹ ag fe tóg mrin ke mũ sir.
<range>
Tá ag tóg ũn sĩ vég mũ, ti mỹnh fi ke gé. Kỹ ag tóg ti krẽm grĩnhgrĩnh ke mũ, ti mỹ: “tỹ ã Topẽ kósin nĩ,” he jé. Kỹ ag tóg ti mỹ ag tũ ti vin mũ sir, ouro ti, ka jẽnjo tỹ incenso ti ke gé, kar kỹ ka tỹ mirra jẽnjo ke gé.
Hã ra Topẽ tóg, ag vẽnh péti ki ag mỹ: “Herodes mỹ tó tũg nĩ,” he mũ sir. Hã kỹ ag tóg ẽpry ũ jagma mũ kỹ ag jamã ra vỹnvỹn ke mũ sir, rã jur ja ra.
Ag mũ kar kỹ José tóg kejẽn Topẽ tỹ jẽnẽ jafã vég mũ, ti vẽnh péti kỹ. Kỹ tóg ti mỹ: “ũn sĩ va tĩg, ga tỹ Egito ra, ti mỹnh fi mré. Herodes vỹ ti tén sór mũ. Kejẽn sóg ã mỹ: ha vỹn ké, henh ke mũ. Egito tá inh vĩ jãvãnh nĩ,” he tóg.
Kỹ tóg kuty ẽn hã kã fag tatĩn tĩ mũ sir, vẽnh péju jé.
Herodes tỹ kejẽn ter kỹ tóg tá vỹn ke mũ. Hã ra ti tĩg ja tag vỹ rán kỹ nĩ gé, hã vỹ: “ga tỹ Egito ra sóg vẽnh vĩ jẽnẽ, inh kósin tỹ tá vỹn ke jé,” he mũ.
Hã ra Herodes tóg fagrĩnh mỹ fóg ẽn ag jãvãnh ja nĩ. Vãhã tóg: “ag tỹ inh mỹ tó tũg hỹn,” he mũ. Kỹ ti fe tóg gỹm ke mũ sir. Kỹ tóg ti porisa ag mỹ: “Belém ra gĩr ag kãgtén mũjẽg, ũn kri prỹg tỹ 2 anos tá krỹg tũ ẽn ag tãvĩ,” he mũ. Ag mỹ tóg 2 anos tó, fóg ag tỹ ti mỹ: “1 ano kãfór ti nĩ ha, ẽg tỹ ti kri krĩg ve ja ti,” hen kỹ.
Hã ra tag tóg rán kỹ nĩ gé. Vãsỹ Topẽ vĩ tó tĩ tỹ Jeremias tóg tag rán ja nĩ, ha mẽ:
“ẽmã tỹ Ramá tá ẽg tóg vẽnh kygfỹ mẽnh mũ, vẽsỹrénh mág ke gé. Raquel fi krẽ ag vỹ tũ' he kãn, hã kỹ fi tóg vẽsỹrénh mũ,” he ja tóg nĩ.
Kejẽn Herodes ẽn vỹ ter mũ sir. Kỹ Topẽ tỹ jẽnẽ jafã vỹ José mỹ vẽnh ven mũ, ti vẽnh péti ki.
Kỹ tóg ti mỹ: “ũn sĩ va tĩg, ti mỹnh fi mré, ga tỹ Israel ra. Ũ tỹ ti tén sór mũ ẽn vỹ hur ter,” he mũ.
Kỹ fag tóg mũ mũ sir, ũn sĩ ti ke gé.
Tá junjun kỹ fag tóg pã'i mág tãg jiji jẽmẽg mũ. Hã ra tóg tỹ Arquelau nĩ. Herodes kósin vẽ. Ti panh ri kén tóg tỹ pã'i mág nĩ, ga tỹ Judéia tá. Kỹ tóg ti kamẽg mũ. Kỹ Topẽ tóg ti vẽnh péti kỹ ti mỹ: “ga tỹ Judéia tá nĩ mãn sór tũg,” he mũ. Kỹ tóg ga tỹ Galiléia ra tĩ mũ sir.
Kỹ tóg ẽmã tỹ Nazaré tá ẽmãn mũ. Hã ra tóg rán kỹ nĩ gé: “ti to ag tóg: Nazaré tá ke vẽ, henh ke mũ,” he ja tóg nĩ, Jesus to.
Kejẽn João Batista tóg ẽmã tũ ja ra tĩ mũ, ga tỹ Judéia tá ga kórég ẽn ra. Tá jẽ kỹ tóg ag jyvẽn mũ sir.
“Ãjag jykre pãno tovãnh nĩ, Topẽ tỹ tỹ ãjag pã'i nĩ jé,” he tóg.
Hã ra Isaías tóg tag rán ja nĩ: “ẽmã tũ ja tá tóg jẽnh ke mũ, ga kórég tá. Tá tóg ag mỹ jamã há ra: ”ẽg Senhor kãtĩg ke jo vẽnh jãnhkrigkrig nĩ,” henh ke mũ. “Ẽpry kurég ãjag tóg tĩ, ãjag pã'i mág jun ken kỹ. Kỹ tag ri ke han nĩ. Ãjag jykre pãno tugvãnh nĩ,” he jé tóg ke mũ,” he ja tóg nĩ, Isaías ti. Ti tỹ João mur to hã ti kãmén jan hã vẽ.
João ẽn kur tóg tỹ kãvãru pãnĩ sór kyki tỹ há nĩ. Kỹ tóg nén ũ fár hã tỹ vẽsógfĩg tĩ gé. Ópã hã ko ti tĩ, mỹg mré.
Kỹ Jerusalém tá ke ag tóg ti tá junjun mũ sir, ga tỹ Judéia tá ke ag ke gé, goj tỹ Jordão tá ke kar ag ke gé.
Ti tỹ ag mỹ: “ãjag jykre pãno tovãnh nĩ,” hen kỹ ũ ag tóg: “Topẽ vĩ mranh ja sóg nĩgtĩ,” he mũ. Ẽn ag kygpég tóg mũ sir, goj tỹ Jordão ki.
Kỹ pã'i tỹ Fariseu ag vỹ ti tá junjun mũ gé sir, pã'i tỹ Saduceu ag ke gé. Ón kỹ ag tóg ti to kãmũ mũ, ti tỹ ag kygpe jé. Kỹ tóg ag jyvẽn tar han mũ sir. “Pỹn ri ke ãjag nỹtĩ, ãjag jykre pãno nỹtĩn kỹ,” he tóg ag mỹ. “Ũ nỹ ãjag mỹ: Topẽ vỹ ãjag to jũnh ke tũ nĩ, he tĩ'?
Ãjag jykre pãno tovãnh nĩ, ti tỹ ãjag to jũ tũ nĩ jé. Vẽjykre há han nĩ, ẽg tỹ ãjag jykre tãg hã ve jé.
Hã ra ãjag tóg jagnẽ mỹ: “Abraão vỹ tỹ ẽg jógjóg ve nĩ. Kỹ Topẽ vỹ ẽg to jũnh ke tũ nĩ,” he tĩ. Ke tũ vẽ hã ra. Ãjag jykre kórég ẽn to ãjag tóg jagtar ke mũ, ha vem nĩ. Topẽ vỹ pó tag tỹ Abraão krẽ'krẽ hynhan ki kanhró nĩ, ti tỹ Abraão krẽ'krẽ ũ ve sór kỹ.
Ẽg tỹ ka tóg gỹn kỹ tỹ pĩ han ri ke tóg nĩ. Ãjag tỹ vẽjykre há han sór tũ nỹtĩn kỹ Topẽ tóg, pĩ ki ãjag vãm ke mũ,” he tóg.
Kỹ tóg vẽnh kar mỹ: “goj hã tỹ sóg ãjag kygpég tĩ, ãjag tỹ ãjag jykre pãno tovãnh kỹ,” he mũ. “Cristo tóg inh nón kãtĩg ke mũ. Kỹ ti hã tóg Topẽ kuprĩg tỹ ãjag jagrẽ han ke mũ. Kỹ tóg tỹ pĩ ve nĩ. Ti tỹ ãjag kygpenh ken hã vẽ. Inh kãfór ti nĩ, jãvo sóg tỹ ti krẽm ke pẽ nĩ,” he tóg.
“Ti kãtĩg vỹ ẽg tỹ rãgró rẽn ri ke nĩ. Ti rẽn kar kỹ ẽg tóg ti fár pũn tĩ. Ti kanẽ hã vin han ẽg tóg tĩ. Cristo kãtĩg kỹ tóg ge nĩnh mũ. Ti to há nỹtĩ ag mỹ tóg: “ha kãmũ jẽg,” henh ke mũ. Kỹ tóg ti to há tũ ag vãm ke mũ, pĩ ki, hã ra tóg nhyn kenh ke tũ pẽ nĩ,” he tóg, João ti.
Ẽn kã kejẽn Jesus tóg João tá jun mũ gé sir, goj tỹ Jordão tá. Ga tỹ Galiléia tá tóg kãtĩ mũ. Kỹ tóg João mỹ: “ha inh kypé,” he mũ sir.
Hã ra tóg João mỹ e tĩ, kỹ tóg ti mỹ: “ã hã tỹ inh kypenh ke vẽ vẽ,” he mũ. “Inh mỹ tóg e tĩ, ã tỹ inh mỹ: ha inh kypé, hen kỹ,” he tóg mũ.
Hã ra Jesus tóg ti mỹ: “hỹ,” he mũ. “Hã ra tóg isỹ Topẽ tỹ nén tó mũ han kãn há tĩ,” he tóg. Kỹ tóg vãhã ti kypég mũ sir.
Ti tỹ Jesus kype kar kỹ ag tóg, goj kã tá kãpa mũ sir. Kỹ Jesus tóg, kanhkã ki ẽvãnh kỹ ti nor nĩ ẽn vég mũ, ha mẽ, kỹ tóg Topẽ kuprĩg kãtére ẽn vég mũ. Sórãg tẽ ri ke tóg nĩ, ti kãtére ti. Jesus kri tóg góm ke mũ.
Kỹ vẽnh vĩ tóg mẽ há tĩ, kanhkã tá, kỹ tóg: “inh kósin pir vẽgtĩ,” he mũ. “Inh fe pẽ vẽgtĩ,” he tóg.
Kỹ Topẽ kuprĩg vỹ Jesus mỹ: “ẽmã tũ ja ra tĩg,” he mũ. Kỹ tóg tĩ mũ. Ti tỹ ẽmã tũ ja tá nĩn kỹ Japo vỹ, ti tỹ ti jóg vĩ mranh han sór mũ, hã ra tóg ke jãvãnh nĩ.
Kurã tỹ 40 han tóg, ẽmã tũ ja tá nĩ ki. Kỹ tóg jẽg tũ nĩ, kurã tỹ 40 ẽn ki, kuty mré hã. Kỹ tóg, vãhã kókĩr mũ sir, vẽjẽn tũ tĩn kỹ.
Kỹ Japo tóg, ti to kãtĩ mũ sir, ũ tỹ ẽg tỹ Topẽ vĩ mranh han sór tĩ ẽn ti. Kỹ tóg ti mỹ: “Topẽ kósin vỹ tỹ ã nĩ,” he mũ. “Hã kỹ pó tag tỹ ẽmĩ han, ã tỹ ko jé,” he tóg ti mỹ.
Kỹ tóg ti mỹ: “hã ra tag tóg rán kỹ nĩ, ha mẽ,” he mũ. “Ẽg pijé ẽmĩ tãvĩ jamẽn kỹ rĩnrĩr mũgtĩ'. Topẽ vĩ hã jamẽn kỹ ẽg tóg rĩnrĩr mũgtĩ, he tóg, Topẽ vĩ tỹ rán kỹ nĩ ki. Kỹ tóg isỹ ti vĩ mranh jãvãnh tĩ, ẽmĩ to,” he tóg.
Kỹ Japo vỹ ti pére tĩ mũ, ẽmã mág tỹ Jerusalém ẽn ra. Kỹ ag tóg tá Topẽ ĩn kri nỹtĩ nĩ. Hã ra tóg tá kãgnó nĩ, Topẽ ĩn mã tá.
Kỹ tóg ti mỹ: “ã hã ne tóg tỹ Topẽ kósin nĩ',” he mũ. “Kỹ kema ki hũm,” he tóg. “Topẽ vĩ ki tag tóg rán kỹ nĩ, hã vỹ: “ti tỹ jẽgnẽ jafã ag mỹ tóg tónh mũ, kỹ ag tóg ã jy nĩgãn ke mũ,” he mũ. “Kỹ ã tóg rỹj ke tũ nĩ. Ã pẽn vỹ rỹj ke tũ nĩ,” he tóg.
Kỹ tóg ti mỹ: “hỹ. Kỹ tag vỹ rán kỹ nĩ gé, ha mẽ,” he mũ. “Topẽ mỹ: “ã mỹ ã tỹ nén tó ja ẽn han mũ vỹ?” he tũg nĩ, ti to é he tũg nĩ,” he tóg mũ gé. Hã kỹ sóg ti tỹ inh mỹ nén to: “han ra,” he mũ ẽn hã han tĩ, hã kỹ sóg hũm ke tũ nĩ,” he tóg.
Kỹ Japo tóg, ti mré tĩg mãn mũ. Pãnónh téj ra ag tóg mũ mũ sir. Kỹ tóg, ti mỹ ga kar ven kãn mũ, ga kri mũ kar ag ke gé. Ti sĩnvĩ kar ẽn ven kãn tóg ti mỹ.
Kỹ tóg ti mỹ: “isũ vẽ, tag kar ti,” he mũ. “Hã ra sóg, ã mỹ tovãnh kãn sór mũ, ã tỹ ã jakrĩ tỹ grĩnh ken kỹ, inh krẽm, inh mỹ: Topẽ vỹ tỹ ã nĩ, he jé,” he tóg.
Kỹ tóg ti mỹ: “ha tĩg, Satanás,” he mũ. “Ẽg pã'i tỹ Topẽ hã krẽm ẽg tóg ẽg jakrĩ tỹ grĩnh ke tĩ, ti hã to ẽg tóg: “Topẽ vẽ,” he tĩ, hã kỹ tóg rán kỹ nĩ, Topẽ vĩ tỹ rán kỹ nĩ ki,” he tóg.
Kỹ Japo vỹ tóg tĩ mũ sir, ti tovãnh kỹ. Kỹ Topẽ tỹ jẽgnẽ jafã ag tóg ti tá junjun mũ sir, Jesus ki rĩr jé. Ti jóg vĩ mranh ja tũ tóg nĩ.
Kejẽn ag tóg João ség mũ sir, kỹ Jesus tóg mẽg mũ. Kỹ tóg ga tỹ Galiléia ra vỹn ke mãn mũ.
Ẽmã tỹ Nazaré tá kãkutẽ kỹ tóg, ẽmã tỹ Cafarnaum ra tĩ mũ, tá nĩ jé, goj nig mág ẽn tá, Zebulom ag jamã tá, Naftali ag jamã tá.
Hã ra tag tóg rán kỹ nĩ gé. Vãsỹ Topẽ vĩ tó tĩ tỹ Isaías tóg:
“Zebulom ag jamã tá ti nĩnh mũ, Naftali ag jamã tá, goj nig mág tá, goj tỹ Jordão mã tá. Fóg ag jamã tá ti nĩnh mũ, Israel tũ ag jamã tá, ũ tỹ Topẽ ki kagtĩg ag jamã tá, goj nig mág tỹ Galiléia fyr ki.
Tá ag tóg Topẽ ki kagtĩg nỹtĩ, hã kỹ tóg tá ag kri kuty ri ke nĩ. Ti tỹ tá jun kỹ tóg ag kri kurã ẽn ri ke nĩ. Ag kãgter ke vẽ vẽ, hã ra tóg ag kanhrãn mũ, ag krenkren jé,” he tóg, Topẽ vĩ rán ki.
Ga ẽn tá nĩ kỹ tóg, ag mỹ Topẽ vĩ tó mũ, kỹ tóg ag mỹ: “ãjag jykre pãno tovãnh ra,” he mũ, “ãjag tỹ ũri ũ tỹ kanhkã tá nĩ ẽn tỹ tỹ ẽg pã'i nĩ ve jé,” he tóg, Jesus ti.
Kỹ tóg kejẽn, goj nig mág tỹ Galiléia ẽn fyr jagma tĩ mũ. Kỹ tóg tá ũn régre ag vég mũ, hã vỹ: Simão Pedro mré ti jãvy tỹ André, he mũ. Kur tỹ pirã kugmĩ jafã tỹ ag tóg, goj kã ki fón mũ. Ag rãnhrãj hã vẽ.
Kỹ Jesus tóg ag mỹ: “inh mré kãmũjẽg,” he mũ. “Pirã kugmĩ há ãjag nỹtĩ. Ãjag kanhrãn jé sóg ke mũ, ãjag tỹ ẽprã ke ag tỹ inh ki ge han jé,” he tóg.
Kỹ ag tóg vẽsỹmér ti mré mũ mũ, ag tỹ nén tovãnh kỹ.
Kỹ ag tóg mũ mũ, goj fyr jagma. Ag mũ sĩ han mũ ra tóg, ũn régre ũ ag ve mãn mũ gé, hã vỹ: Tiago mré ti jãvy tỹ João he mũ. Zebedeu krẽ ag vẽ. Canoa kã ki ag nỹtĩ, kur tỹ pirã kugmĩ jafã ki ag tóg han nỹtĩ nĩ. Ag panh vỹ, ag mré nĩ nĩ. Kỹ Jesus tóg, ag mỹ: “inh mré kãmũjẽg,” he mũ.
Kỹ ag tóg vẽsỹmér, ag tỹ nén tovãnh kỹ ti to kãmũ mũ, canoa tovãnh kỹ, ag panh ti tovãnh kỹ ke gé. Jesus mré ag tóg mũ mũ.
Kỹ Jesus tóg, ga tỹ Galiléia kar mĩ tĩ mũ sir, ag mré. Judeu ag vẽnh kanhrãn jafã krẽm tóg ag kanhrãn mũ. Ag mỹ tóg Topẽ vĩ sér tó mũ, ũ tỹ kanhkã tá nĩ ẽn tỹ tỹ ẽg pã'i nĩ tĩ. Ũn kagyga kar ag hynhan tóg, fag kar ke gé, gĩr kar ke gé.
Hã kỹ ti kãme tóg vẽnh kar kri rũm mũ sir, ga tỹ Síria tá ke kar kri. Kỹ ag tóg sir ũn kagyga ag tatĩ kãmũ mũ, ti to, vẽnh kaga vẽnh mỹ han mũ ag mré hã, kỹ tóg ag tỹ há' he kãn mũ sir. Vẽjagrẽ kórég ag pan kãn tóg mũ gé. Ũ ter tĩ han tĩ ag tỹ tóg há' he mũ gé, ũn kãnhgrĩn kỹ nỹtĩ ag tỹ ke gé, fag kar tỹ ke gé.
Hã kỹ ũn tỹ hẽn ri ke ag tóg, ti mré mũ mũ sir. Ũ ag tóg, ga tỹ Galiléia tá kãmũ mũ, kỹ ũ ag tóg, ẽmã tỹ Decápolis tá kãmũ mũ gé, Jerusalém tá ke gé, ga tỹ Judéia tá ke gé, goj tỹ Jordão mã tá ke gé.
Ũn e ag tỹ Jesus venh kãmũ kỹ tóg, ag mré krĩ ra tãpry mũ. Tá tóg nĩ mũ, kỹ ti mré mũ tĩ ag tóg, ti mré nĩgnĩ mũ, ti rã hã.
Kỹ tóg ag kanhrãn kỹ ag mỹ:
“Topẽ vỹ ãjag ve há han mũ, ãjag tỹ: “kórég inh nĩ,” hen kỹ. “Sỹ Topẽ kuprĩg tỹ jagrẽn kỹ nĩ tũ nĩ ra sóg tỹ, ũn kórég nĩnh mũ vẽ,” hem nĩ. Kỹ ãjag tóg, ti tỹ tỹ ẽg pã'i nĩ venh ke mũ, kanhkã tá,” he tóg.
“Topẽ vỹ ãjag ve há han mũ, ãjag fỹn kỹ. Kỹ tóg ãjag fỹ ẽn tỹ tũ' henh ke mũ,” he tóg.
“Topẽ vỹ ãjag ve há han mũ, ãjag tỹ vẽnh kar mỹ komẽr hã vĩn kỹ. Kỹ ãjag tóg ga kar kri tỹ pã'i nỹtĩnh ke mũ,” he tóg.
“Topẽ vỹ ãjag ve há han mũ, ãjag tỹ vẽjykre kuryj ve sór nỹtĩn kỹ, ti tỹ ãjag mỹ ãjag kókĩr ri ke nĩn kỹ. Kỹ ãjag tóg venh ke mũ,” he tóg.
“Topẽ vỹ ãjag ve há han mũ, ãjag tỹ jagnẽ jagãgtãn kỹ. Kỹ Topẽ vỹ ãjag jagãgtãn ke mũ gé,” he tóg.
“Topẽ vỹ ãjag ve há han mũ, ãjag jãnhkri nỹtĩn kỹ. Kỹ ãjag tóg Topẽ venh mũ,” he tóg.
“Topẽ vỹ ãjag ve há han mũ, ãjag tỹ jagnẽ krĩ tỹ kãnhvy' hen kỹ. Kỹ Topẽ tóg ãjag to: “inh krẽ ag vẽ,” henh ke mũ,” he tóg.
“Topẽ vỹ ãjag ve há han mũ, ag tỹ vẽjykre kuryj to ãjag vóg kónãn mũ ra. Kỹ ãjag tóg kanhkã tá jun ke mũ,” he tóg.
“Topẽ vỹ ãjag ve há han mũ, ag tỹ isugrĩn ãjag mỹ vĩ kónãn mũ ra, ag tỹ ãjag vóg kónãn mũ ra. Ag tỹ ón kỹ ãjag to vĩ vĩ he kỹ tóg há tĩ, ag tỹ ón kỹ: “jykre pãno ag nỹtĩ,” he mũ ra.
Mỹ sér nỹtĩm nĩ, krĩ kuprã nỹtĩm nĩ. Kanhkã tá ãjag tóg nén há kar venh ke mũ, vẽnh kato. Ge ja ag tóg nĩgtĩ gé vãsỹ, Topẽ vĩ tó tĩ ag mỹ, ãjag jo ke ag mỹ. Ag ri kén ãjag tóg tag venh ke mũ,” he tóg, Jesus ti.
“Sa ri ke ãjag nỹtĩ, ãjag tỹ ga kri mũn kỹ. Sa kãhór nĩn kỹ ẽg tóg tỹ sa há han mãn ki kagtĩg nỹtĩ. Kórég ti nĩgtĩ, ti kãhór nĩn kỹ. Kỹ ẽg tóg ti vãm tĩ sir, kỹ tóg tũ' he tĩ sir,” he tóg, Jesus ti.
“Ga kri mũn kỹ ãjag tóg, jẽngrẽ ri ke nỹtĩ, ãjag tỹ vẽjykre há han kỹ, ag tỹ ãjag ki Topẽ jykre há ve jé. Ẽmã mág tỹ pãnónh kri nỹn kỹ tóg kuvar há tá ve há nĩgtĩ. Ti pijé vẽnh péju kỹ nỹ'.
Ri ke ti nĩ, néj gru ti. Ẽg tỹ grug kỹ ẽg pijé lata krẽm fẽg tĩ'. Ti fẽg jafã hã kri ẽg tóg fẽg tĩ. Kỹ ĩn kã tá nỹtĩ kar tóg ẽn vég tĩ sir.
Gem nĩ, néj gru ri ke nỹtĩm nĩ. Topẽ jykre han nĩ, vẽnh kar tỹ ãjag jykre há ve jé. Kỹ ag tóg, Topẽ mỹ vĩ há han ke mũ, ẽg jóg tỹ kanhkã tá nĩ ẽn mỹ,” he tóg, Jesus ti.
“Ãjag hỹn iso: “Moisés tỹ ẽg mỹ nén tó ja ẽn tỹ tóg, tũ' he sór mũ',” he mũ. “Hã tũ vẽ. Sỹ ki króm kãn sór vẽ,” he tóg.
“Topẽ vỹ, ti jykre ẽn tỹ tũ' henh ke tũ nĩ, ga tỹ ver tũ' he tũ nĩn kỹ. Sỹ ki króm kãn ke vẽ, kỹ tóg ki krov kãn kỹ nỹnh mũ, mỹr, ha mẽ,” he tóg.
“Kỹ ãjag tỹ ti vĩ pir tỹ tũ' hen kỹ tóg kórég nĩ. Vẽnh kar krẽm ke vỹ tỹ ãjag nỹtĩnh mũ, gen kỹ. Ãjag tỹ hã ra han kãn kỹ ãjag tóg tỹ, ũn mág nỹtĩnh mũ,” he tóg.
“Fariseu ag ri ke nỹtĩ sór tũg nĩ. Ón kỹ ag tóg Topẽ vĩ ki króm sór tĩ, hã ra ag tóg, ki króm há han tũ nĩgtĩ. Ag jykre pijé kuryj nỹ'. Ãjag tỹ kanhkã ve sór nỹtĩn kỹ vẽjykre kuryj han nĩ,” he tóg, Jesus ti.
“Topẽ tỹ vãsỹ ẽg jo ke ag jyvẽn mẽ ãjag huri, hã vỹ: “ũ tén tũg nĩ,” he mũ. “Ã tỹ ũ tén kỹ ag tóg, ã senh ke mũ, ã tỹ ti mré ter jé,” he ja tóg nĩ, Topẽ vĩ tỹ rán kỹ nĩ ki.
Sỹ ũri ãjag jyvẽn hã vẽ, ha mẽ. Ã tỹ ã régre to ã fe tỹ gỹm ke kỹ tóg ã tỹ ti tén ri ke nĩ, fi ke gé. Ag tỹ tag to ã se kỹ tóg inh mỹ há tĩnh mũ. Kỹ ã régre mỹ féfén tũg nĩ gé. Jãvo ã tóg, nũgme ki kutẽnh ke mũ, pĩ ẽn ki,” he tóg.
“Ã tỹ Topẽ ĩn krẽm ti mỹ nén ũ pũn sór kỹ, vẽso jykrén vén nĩ. “Inh mỹ ũ to jũ tũ nĩ vỹ? Ũ mỹ iso jykrén kónãn tũ nĩ vỹ?” hem nĩ.
Ã tỹ ũ to jũ nĩn kỹ ti venh tĩg nĩ ver. Ti mỹ: “inh mỹ vẽnh pãte fón nĩ,” hem nĩ ver, fi mỹ ke gé. Kar kỹ hã Topẽ mỹ nén ũ pũn nĩ sir,” he tóg.
“Kejẽn ã tóg, ã mré ke ũ mỹ név jẽ, ã mré ke ũ fi mỹ ke gé. Kỹ fi tóg pã'i ag mỹ ã kãmén tĩg ke mũ. Fi tỹ tónh tĩg ke ẽn jo fi mré vĩm nĩ, ti mré ke gé. “Kajãm jé sóg ke mũ,” hem nĩ. Ke tũ nĩ mũ ra pã'i vỹ, ã jykre pãno venh ke mũ, kỹ tóg ti porisa mỹ: “ti se ra,” henh ke mũ.
Ha mẽ, tá ã kãnhmar kãkutẽ mãn ke tũ nĩ. Ã tỹ kajãm kãn kar kỹ hã ã tóg, tá kãkutẽ mãn mũ sir, hẽn ri ke mũn,” he tóg, Jesus ti.
“Topẽ tỹ vãsỹ ẽg jo ke ag jyvẽn ũ tag mẽ ãjag huri, ke gé, hã vỹ: “ã prũ tũ fi mré nỹ tũg nĩ,” he mũ.
Sỹ ũri ãjag jyvẽn hã vẽ, ha mẽ: ã tỹ ũn tỹtá ũ fi ki vẽ'ĩ kỹ tóg, ã tỹ fi mré nỹ sĩ han ẽn ri ke nĩ sir, ã tỹ fi ki vẽ'ĩ mũ ti. Ã tỹ ũn tỹtá ũ fi mré nũr sór kỹ tóg, ã tỹ fi mré nũr ri ke nĩ sir, ã tỹ fi to én mũ ti. Ke tũg nĩ.
Ã tỹ nén ũ ki vẽ'ĩ tugrĩn Topẽ vĩ mranh kỹ ã kanẽ tỹ nám kem nĩ, ã tỹ ki vẽ'ĩ mãn tũ nĩ jé. Ã kyvó nĩn kỹ tóg, ã mỹ jagy tĩ vẽ. Ã tỹ hã ra nũgme ki kutẽ kỹ tóg, ti jagy kãfór nĩ. Kỹ tag hã ve sór tũg nĩ.
Ã tỹ ã nĩgé tỹ nén ũ kórég han kỹ ã nĩgnó kym nĩ gé, ã tỹ ke mãn tũ nĩ jé. Ã nĩgnó pir nĩn kỹ tóg, jagy tĩ vẽ. Ã tỹ hã ra nũgme ki kutẽ kỹ tóg, jagy kãfór nĩ sir, kỹ tag hã kamẽg nĩ,” he tóg, Jesus ti.
“Topẽ tỹ vãsỹ ẽg jo ke ag jyvẽn ũ hã vỹ nỹ gé, hã vỹ: “ã tỹ ã prũ fi fón sór nĩn kỹ tóg há tũ nỹ,” he mũ. “Ã tỹ ge ra fi fón sór nĩn kỹ fi mỹ vẽnh rán kỹ nĩm nĩ, fi tỹ vẽnh rá ma tĩg jé,” he ja tóg nĩ.
Sỹ ũri ãjag jyvẽn hã vẽ, ha mẽ: ãjag prũ fón tũg nĩ. Ã tỹ fi fón kỹ fi tỹ ũ tỹ mén mãn kỹ fi tóg, ã tugrĩn Topẽ vĩ mranh mũ sir, ã tỹ tỹ fi mén pẽ ra. Fi tỹ ã jãvo vẽsóg ki ũ mré nỹ ja nĩn kỹ tóg, há sĩ nỹ, ã tỹ fi mỹ: ha tĩg, hen kỹ. Kỹ fi mén tỹ fi fón kỹ fi tỹ prũg sór tũg nĩ gé. Ã prũ tũ fi vẽ, fi mén tỹ fi fón ja nĩn kỹ,” he tóg, Jesus ti.
“Vãsỹ Topẽ tỹ ẽg jo ke ag jyvẽn ũ tag mẽ ãjag tóg huri ke gé, hã vỹ: “jagnẽ mỹ ón tũg nĩ,” he mũ. “Ã tỹ ũ mỹ: Topẽ vỹ ki kanhró nĩ, hen kỹ ti mỹ ón sór tũg nĩ. Ki hã tóm nĩ gé, ã tỹ Topẽ mỹ: tag hã han jé sóg ke mũ, hen kỹ. Ón kỹ vĩ tũg nĩ,” he ja tóg nĩ.
Sỹ ũri ãjag jyvẽn hã vẽ, ha mẽ: Ón kỹ “Topẽ vỹ ki kanhró nĩ,” he sór tũg nĩ. Ón kỹ “ũ tỹ kanhkã tá nĩ ẽn vỹ, ki kanhró nĩ,” he sór tũg nĩ gé. Topẽ nĩgja vẽ, kanhkã tá, kỹ ón kỹ tag tó sór tũg nĩ.
Kỹ ón kỹ: “ũ tỹ tỹ ga kri ke ẽn vỹ, ki kanhró nĩ,” he tũg nĩ gé. Topẽ tũ vẽ, ga ti. Kỹ ón kỹ: “ũ tỹ Jerusalém tá ke ag ki rĩr tĩ ẽn vỹ, ki kanhró nĩ,” he tũg nĩ gé. Ẽg pã'i mág tũ vẽ mỹr, Jerusalém ti.
Kỹ ón kỹ: “ũ tỹ inh krĩ han mũ ẽn vỹ ki kanhró nĩ,” he tũg nĩ gé. Ã tỹ ã gãnh kuprig sór mũ ra ã tóg, ã tỹ nén tỹ ã gãnh kuprig ke mũ ẽn ki kagtĩg nĩ. Ã tỹ ã gãnh sán sór mũ ra ã tóg, ã tỹ nén tỹ sán ke mũ ẽn ki kagtĩg nĩ gé.
Ki hã tóm nĩ, jagnẽ mỹ, ón sór tũg nĩ. Ũ tỹ ã mỹ ki hã tó kỹ: hỹ, hem nĩ. Ti tỹ ki hã ke tũ nĩ kỹ: vó, hem nĩ gé. Ã tỹ han ke nĩn kỹ: he, hem nĩ. Ã tỹ han ke tũ nĩ kỹ: nejé, hem nĩ. Ã tỹ ón sór kỹ ã tóg Nén-Kórég jykre hã han ke mũ,” he tóg, Jesus ti.
“Topẽ tỹ vãsỹ ẽg jo ke ag jyvẽn ũ tag mẽ ãjag huri, hã vỹ: “ũ tỹ ã kanẽ pir ki tãnh kỹ vẽnh kato ti kanẽ pir ũ hã ki tãnh nĩ gé,” he ja tóg nĩ. “Ũ tỹ ã jã pir ki tãnh kỹ mranh kỹ vẽnh kato ti jã pir hã ki tãnh kỹ mranh nĩ gé. Pãtén tũg nĩ,” he ja tóg nĩ, Topẽ ti.
Sỹ ũri ãjag jyvẽn mũn hã vẽ, ha mẽ: ũ tỹ ã to jũ mũ ra ti to jũ tũg nĩ, fi to jũ tũg nĩ gé. Ti tỹ ã jamẽ ki tãnh kỹ ti mỹ ã jamẽ ũ ven nĩ gé, ti tỹ ã mỹ ki tãnh jé gé, fi ke gé.
Ti tỹ ã pãritó mãn sór kỹ ti mỹ ã camisa mré nĩm nĩ gé.
Ti tỹ ã mỹ: “mũ nỹ, tag tá, kakó ja tá inh fón jé,” hen kỹ ti mré tĩg nĩ, kỹ ti mỹ: “kór há tá inh ã fón tĩg mũ ha,” hem nĩ.
Ti tỹ ã mỹ nén ũ to: “inh mỹ nĩm,” hen kỹ ti mỹ nĩm nĩ, fi mỹ ke gé. Ũ tỹ ã mỹ: “inh mỹ prestar hem nĩ,” hen kỹ ti mỹ, fi mỹ: nejé, he tũg nĩ,” he tóg, Jesus ti.
“Topẽ tỹ vãsỹ ẽg jo ke ag jyvẽn ũ mẽ ãjag huri, hã vỹ: ã mré ke ag to há nĩm nĩ, kỹ ũ tỹ ã kato vãsãnsãn mũ ag to jũ nĩm nĩ gé, he mũ.
Isỹ ũri ãjag jyvẽn hã vẽ, ha mẽ: ũ tỹ ãjag kato vãsãnsãn mũ ag to há nỹtĩm nĩ, ũ tỹ ãjag vóg kónãn mũ ra ag to Topẽ mré vĩm nĩ, fag to ke gé.
Kỹ ãjag tóg tỹ Topẽ krẽ nỹtĩ, ãjag tỹ ẽg jóg tỹ kanhkã tá nĩ ẽn ri ke han kỹ. Ti hã ne tóg rã han', ti tỹ vẽnh kar kri jẽngrẽg kỹ san jé, ũn jykre kuryj ag kri, ũn jykre pãno ag kri ke gé, fag kri ke gé. Ta han ti ke gé, ti tỹ vẽnh kar há han jé, ũn jykre kuryj ag, ũn jykre pãno ag ke gé, fag ke gé. Ver tóg vẽnh kar to há nĩ, Topẽ ti,” he tóg.
“Ãjag mré ke ũ ag tóg, ãjag to há nỹtĩ. Ãjag tỹ tag ag hã to há nỹtĩn kỹ, fag hã to há nỹtĩn kỹ tóg, tỹ nén ũ tũ nĩ ver. Ũn jykre kórég ag vỹ ge nỹtĩgtĩ gé, governo mỹ jãnkamy mãg tĩ ag. Ũ tỹ ag to há nỹtĩ ẽn ag hã to ag tóg, há nỹtĩgtĩ, vẽnh kato. Há ti nĩ, hã ra tóg tỹ nén ũ tũ nĩ ver.
Kỹ ãjag tỹ ãjag mré ke ag hã mỹ: “ã mỹ há?” hen kỹ tóg tỹ, nén ũ tũ nĩ gé ver. Ũ tỹ Topẽ vĩ ki kagtĩg ag vỹ, ge nỹtĩgtĩ gé. Ag mré ke ag hã mỹ ag tóg: “ã mỹ há?” he tĩ gé, hã ra tóg tỹ nén ũ tũ nĩ ver.
Hã kỹ vẽnh kar to vẽjykre kuryj han kỹ nỹtĩm nĩ, ũ tỹ ãjag kato vãsãnsãn mũ ag mré hã, fag mré hã. Ẽg jóg tỹ kanhkã tá nĩ ẽn ri ke han nĩ. Ti hã ne tóg, vẽnh kar to vẽjykre kuryj han kỹ nĩ nĩ'. Ti ri ke han nĩ,” he tóg, Jesus ti.
“Kỹ ãjag tỹ Topẽ jykre han sór kỹ ũ tỹ vẽjykre pãno han mũ ag jykre ri ke han tũg nĩ. Ón kỹ ag tóg, vẽnh kar rĩnve Topẽ jykre han sór tĩ, vẽnh kar tỹ ag ve jé. Kar kỹ ag tóg hã ra, hã tũ han tĩ sir, fag ke gé. Kỹ ag ri ke han tũg nĩ, ke tũ nĩ mũ ra ẽg jóg tỹ kanhkã tá nĩ ẽn vỹ tóg, ãjag mỹ ti kaja ven ke tũ nĩ,” he tóg.
“Hã kỹ ãjag tỹ ũn jagtar ag jagãgtãn kỹ ũ mỹ: ag jagãgtãn inh tĩ, he tũg nĩ. Ũ tỹ vẽjykre régre han mũ ag jykre ri ke han tũg nĩ. Vẽnh kar mỹ ag tóg: ag jagãgtãn inh tĩ, fag ke gé, he tĩ. Ag ganho hã vẽ, kỹ ag tóg kanhkã tá ganho ũ ve mãn ke tũ nĩ ha, he tóg.
“Ag ri ke han tũg nĩ. Ũ mỹ tó tũg nĩ, ãjag tỹ ũ jagãgtãn kỹ, ãjag mré ke fag mỹ tó tũg nĩ gé.
Kỹ ãjag tỹ ag jagãgtãn kỹ ẽg jóg tỹ kanhkã tá nĩ ẽn tóg, ãjag vég mũ sir, kỹ tóg ãjag mỹ nĩm ke mũ sir, ãjag ganho ti. Ẽg tỹ vẽnh vatánh tá nén han mũ ẽn ve kãn tóg tĩ, Topẽ ti,” he tóg, Jesus ti.
“Kỹ ãjag tỹ Topẽ mré vẽmén kỹ ũ tỹ vẽjykre régre han mũ ẽn jykre ri ke han tũg nĩ gé. Ag tỹ ón kỹ Topẽ mré vĩ kỹ ag tóg, igreja krẽm jẽgjẽ kỹ nỹtĩ, ke tũ nĩ kỹ ĩn krẽm. Kỹ vẽnh kar vỹ ón kỹ ag to vĩ há han mũ sir, fag to ke gé. Kanhkã tá tóg ganho ũ ve mãn ke tũ nĩ ha. Ãjag mỹ sóg ki hã tó mũ, ha mẽ.
Ag jãvo ãjag tỹ Topẽ mré vẽmén kỹ ãjag ĩn kã ra gem nĩ. Kỹ jãnkã nĩfénh nĩ. Kỹ tá Topẽ mré vĩm nĩ sir, ẽg jóg mré, ẽg tỹ ũn vég tũ ẽn mré. Kỹ tóg kanhkã tá ãjag mỹ nĩm ke mũ, ãjag ganho ti. Ẽg tỹ vẽnh kar vatánh tá nén han mũ ẽn vég tóg tĩ mỹr, Topẽ ti,” he tóg, Jesus ti.
“Ãjag tỹ ti mré vẽmén kỹ fagrĩnh mỹ ti mré vẽmén mág han tũg nĩ. Ũ tỹ Topẽ vĩ ki kagtĩg ag ri ke han tũg nĩ. Ag jãnjãn kỹ ag tóg ón kỹ vĩ jagy han tĩ. “Ẽg tỹ vĩ jagy han kỹ ti hỹn ẽg vĩ mẽnh mũ,” he ag tóg tĩ, ón kỹ, fag ke gé.
Ag ri ke han tũg nĩ. Ẽg jóg vỹ nén kar ki kanhró nĩ. Ãjag tỹ ti mỹ tó tũ ra tóg ki kanhró nĩ,” he tóg.
“Ãjag tỹ Topẽ mré vĩ kỹ tag tóm nĩ, ha mẽ: “Ẽg jóg mág, kanhkã tá ã tóg nĩ nĩ. Ã jiji tó ẽg tóg tĩ, kỹ vẽnh kar jé ã tỹ tỹ ũn mág nĩ vé.
Ẽg jé kãnhmar ã tỹ tỹ ẽg pã'i nĩ vé. Vẽnh kar jé ã tỹ nén to jykrén mũ ẽn han sór, ga tá ke kar, ag jé kanhkã tá ke kar ag ri ke han.
Ẽg mỹ ũri ẽg jẽn ti nĩm, ẽg tỹ kurã kar ki ko tĩ ẽn.
Kỹ ẽg mỹ vẽnh pãte fón nĩ, ẽg tỹ ã vĩ mranh ja ti. Hã jé ẽg tóg, ẽg tỹ jagnẽ to jũ tỹ jagnẽ mỹ vẽnh pãte fón ke mũ gé.
Kỹ ẽg tỹ ã vĩ mranh sór kỹ ẽg kren han nĩ, ẽg tỹ mranh tũ nĩ jé. Nén-Kórég jo ẽg vem nĩ. Ã hã ne tóg tar nĩ'. Ã hã ne tóg mág nĩ inhhã'. Ã jykre tóg tũ' henh ke tũ nĩ,” hem nĩ, Topẽ mỹ,” he tóg.
“Hỹ, ge ti nĩ,” he tóg. “Ũ tỹ ãjag to jũ kỹ ti mỹ vẽnh pãte fón nĩ. Ũ tỹ ãjag mỹ vĩ kónãn kỹ ti mỹ vẽnh pãte fón nĩ gé. Ãjag tỹ gen kỹ ẽg jóg vỹ ãjag mỹ vẽnh pãte fón ke mũ gé.
Ãjag tỹ tag han tũ nĩn kỹ ẽg jóg tóg, ãjag mỹ vẽnh pãte fón ke tũ nĩ gé, ãjag tỹ ti vĩ mranh ja ti,” he tóg, Jesus ti.
“Kejẽn ãjag tóg vãkrég tĩ. Jẽg tũ ãjag nĩ, Topẽ mỹ há nỹtĩ jé. Kỹ fe ũ nỹtĩ tũg nĩ. Vãkre ki ũ tỹ vẽjykre régre han mũ ag jykre ri ke han tũg nĩ. Ag tỹ ón kỹ vãkre kỹ ag tóg, fe ũ nỹtĩgtĩ sir, vẽnh kar tỹ ag vãkre ve jé. Ag ganho hã vẽ. Kanhkã tá ag tóg, ganho ũ venh ke tũ nĩ ha. Ãjag mỹ sóg ki hã tó mũ, ha mẽ.
Ãjag vãkre kỹ ãjag gãnh tãg nĩ, ãjag jamẽ kupem nĩ, fénhta han nỹtĩ ve nĩm nĩ.
Hã kỹ ag tóg vég tũ nĩ, ãjag vãkrég mũ ti. Ẽg jóg hã ne vég mũ inhhã', ẽg tỹ ũn vég tũ ẽn hã vỹ vég mũ. Kỹ tóg kanhkã tá ãjag mỹ ãjag ganho nĩm ke mũ. Ẽg tỹ vẽnh kar vatánh tá nén han mũ vég tóg tĩ, Topẽ ti,” he tóg, Jesus ti.
“Ga kri mũn kỹ rikon ke to vãsãn sór tũg nĩ. Ga vỹ ãjag tỹ nén kar konh ke mũ. Kỹ ãjag jãnkamy vỹ vẽso jãgfanh ke mũ gé sir. Kỹ ag tóg pigju kỹ ma mũnh ke mũ gé sir, ãjag tỹ nén ti, ti e nĩn kỹ.
Ãjag tỹ inhhã kanhkã tá tũ mág pẽ nỹtĩn kỹ tóg hã ra ãjag mỹ há tĩnh mũ. Tá ti pijé tỹ ga nĩ', ãjag tũ ti, tá ti pijé vẽso jãgfanh mũ'. Tá ag pijé péju kỹ ma mũnh mũ'. Hã kỹ tá ãjag tũ vin han sórm nĩ.
Ãjag tỹ ga kri tỹ nén ũ mág nỹtĩn kỹ ãjag tóg, ga kri mũ mág sór mũ. Ãjag tỹ hã ra kanhkã tỹ tỹ nén ũ mág nỹtĩ sór kỹ ãjag tóg, kanhkã ra mũ sór mũ, kỹ tag hã ne há nĩ',” he tóg, Jesus ti.
“Ẽg kanẽ tỹ ẽg tóg vég tĩ. Kỹ tóg ẽg mỹ kurã nĩ, ẽg kanẽ há nĩn kỹ.
Ti kórég nĩn kỹ tóg, ẽg mỹ kuty tĩnh mũ. kỹ kuty tag vỹ kuty kar kãfór nĩ. Ge ti nĩ, ẽg jykre kórég nĩn kỹ. Ẽg kanẽ kórég ri ke ti nĩ,” he tóg, Jesus ti.
“Ã jagrẽ régre nĩn kỹ tóg vẽnh mỹ tĩ. Ã tỹ Topẽ hã tỹ jagrẽ nĩn kỹ jãnkamy tãn ẽn tỹ jagrẽ nĩ sór tũg nĩ. Ã tỹ jãnkamy e ve sór kỹ ti hã vỹ tỹ ã jagrẽ nĩnh mũ. Kỹ ã tóg Topẽ tỹ ẽg mỹ nén tó mũ ẽn to jykrén há han ke tũ nĩ. Hã kỹ ã tỹ Topẽ to há nĩn kỹ ga kri riko nĩ sór tũg nĩ. Topẽ kã jatun jé ã tóg ke mũ, ha vem nĩ,” he tóg.
“Hã kỹ sóg ãjag mỹ tó mũ. Ãjag tỹ nén ve sór mũ to krĩ kufy han tũg nĩ. “Inh hỹn ũri ne konh mũ', inh hỹn ne tunh mũ'?” he tũg nĩ. Topẽ tỹ ẽg han ja vẽ mỹr, ẽg tỹ ga kri mũ jé. Hã kỹ tóg ẽg mỹ ẽg tỹ konh ke mũ ven tĩ gé sir, ẽg kur ti ke gé.
Sẽsĩ to jykrén nĩ. Ag mỹ ẽkrãn tĩ? Vó. Ag mỹ pãjó krẽm vin tĩ? Vó. Ge ra ẽg jóg tỹ kanhkã tá nĩ ẽn tóg ag ki rĩr nĩ nĩ. Ãjag mỹ jẽsĩ kãfór tũ nỹtĩ', Topẽ mỹ'? Vó, sẽsĩ kãfór ãjag tóg nỹtĩ.
Topẽ tỹ ẽg kã ũ jé prẽr kỹ ẽg tóg ter ke mũ, ẽg ter sór tũ ra. Ẽg tỹ to krĩ kufy han mũ ra ẽg tóg ter ke mũ. Ẽg krĩ kufy ẽn pijé ẽg kren han mũ'.
Kỹ kur to krĩ kufy han tũg nĩ gé. Ka fej to jykrén nĩ. Jatun mỹ tóg mog tĩ. Rãnhrãj tũ tóg nĩgtĩ, kur han tũ tóg nĩgtĩ.
Ge ra tóg sĩnvĩ nỹtĩ, ka fej ti, pã'i mág tỹ Salomão kur sĩnvĩ kãfór, ti tỹ ẽprã ke ag kur sĩnvĩ kãfór ja ra. Ki hã sóg tó mũ mỹr.
Topẽ hã ne, ka fej sĩnvĩ han. Hã ra tóg kãnhmar kãgter tĩ. Ũri tóg há nỹtĩ. Vaj kỹ tóg kógungun kỹ pũr mũ sir, re mré. Kỹ Topẽ tóg ãjag ki rĩr kãfór han mũ, ãjag kur mré hã. Hã kỹ ti vĩ kri fim nĩ.
Krĩ kufy han tũg nĩ. “Inh hỹn ne konh mũ'? Inh hỹn ne kron mũ'? Inh hỹn ne tunh mũ'?“ he tũg nĩ.
Ũ tỹ Topẽ vĩ ki kagtĩg ag vỹ tag to jykrén mág tĩ. Hã ra ẽg jóg tỹ Topẽ vỹ ẽg vég tĩ. Kỹ to krĩ kufy han tũg nĩ.
Topẽ tỹ tỹ ẽg pã'i nĩ ẽn hã ve sórm nĩ. Kỹ tag hã to vãsãn nĩ. Ti jykre kuryj tag hã to jykrén mág nĩ. Kỹ tóg ãjag mỹ ãjag tỹ nén ve sór mág mũ ẽn vin ke mũ sir.
Hã kỹ ãjag tỹ vaj kỹ nén ve sór mũ to krĩ kufy han tũg nĩ. Vaj kỹ ãjag tóg venh ke mũ, kỹ ãjag tóg to jykrén ke mũ sir. Ũri ãjag tỹ nén vég mũ hã to jykrén nĩ,” he tóg, Jesus ti.
“Ã régre to vĩ kónãn tũg nĩ, ti jykre kórég ra. Kỹ Topẽ vỹ ã to vĩ kónãn ke tũ nĩ gé.
Ã tỹ ũ to vĩ mũ ẽn ri ke han jé tóg ke mũ, Topẽ ti, ã to. Ã tỹ ũ mỹ kãmun mũ ri ke han jé tóg ke mũ, ã mỹ, Topẽ ti.
Jykre kórég mág ã tóg nĩ gé, hã ra ã régre jykre pãno sĩ ẽn tóg ã mỹ kórég nĩ'.
Kỹ ã hã ne tóg ã régre mỹ, fi mỹ: “ã jykre kórég kurynh jé sóg ke mũ,” he tĩ', ã tỹ ã jykre pãno ẽn kurynh jãvãnh ra'.
Ke tũg nĩ. Ke tũ nĩ mũ ra ã tóg jykre régre nĩ. Kỹ ã jykre kurynh vén nĩ. Kar kỹ ã tóg sir ã régre jykre kurynh há han ke mũ,” he tóg.
“Hã ra kasor jykre ri ke ag mỹ Topẽ jykre sĩnvĩ ẽn tó tũg nĩ. Porko jykre ri ke ẽn ag mỹ ke gé, fag mỹ ke gé. Jykre kavéj ag nỹtĩ, hã kỹ ag tóg, Topẽ jykre to é henh ke mũ. Tỹ tũ' he sór ag tóg tĩ, ti sãn kỹ, kar kỹ ag tóg sir, ã to jũ sór mũ gé, ha vem nĩ, ã tỹ ag mỹ Topẽ jykre sĩnvĩ tó ja hã ra,” he tóg, Jesus ti.
“Topẽ mỹ nén kar to vĩm nĩ, kỹ tóg ãjag mỹ han ke mũ. Ãjag tỹ ti mỹ nén ũ to vĩ mũ ẽn jãvãnh nĩ, kỹ ãjag tóg venh ke mũ. Ti mré vĩ kỹ ẽg tỹ ti jãnkã tỹ tórón tórón ke ẽn ri ke han nĩ. Kỹ tóg ãjag mỹ nón ri ke han mũ sir, ti tỹ ãjag mỹ ãjag tỹ nén to vĩ mũ ẽn han kỹ.
Hỹ, hã vẽ. Ãjag tỹ ti mỹ nén ũ to vĩn kỹ tóg, ãjag mỹ han mũ sir. Ãjag tỹ jãvãnh kỹ ãjag tóg, venh ke mũ sir,” he tóg.
“Kejẽn ãjag kósin tóg: “isỹ ẽmĩ konh há tóg tĩ,” he mũ. Kỹ ãjag pijé, ti mỹ pó nĩm ke mũ'.
Ti tỹ ãjag mỹ: “isỹ pirã konh há tóg tĩ,” hen kỹ ãjag pijé ti mỹ pỹn nĩm ke mũ'.
Jykre pãno ãjag nỹtĩ. Ge ra ãjag tóg ãjag krẽ mỹ nén ũ há vin tĩ. Ge ti nĩ gé, ãjag tỹ Topẽ mỹ nén ũ to vĩn kỹ. Nén ũ há tãvĩ hã vin jé tóg ke mũ. Hã ra tóg ãjag kãfór han tĩ, ẽg jóg tỹ kanhkã tá nĩ ẽn ti,” he tóg, Jesus ti.
“Ãjag tỹ ũ to: “ti tỹ inh mỹ tag han ra tóg há tĩ vẽ,” hen kỹ inhhã ti mỹ han nĩ, fi mỹ ke gé. Moisés tỹ ẽg jyvẽn hã vẽ, Topẽ vĩ tó tĩ ag tỹ ẽg jyvẽn hã vẽ,” he tóg, Jesus ti.
“Ũ tỹ inh ki rã mũ vỹ, jãnkã sĩ fĩn rãm sór ri ke nĩ. Fĩn rãm jé ẽg tóg, vãsãn tĩ. Jãnkã mág vỹ nĩ gé. Fĩn rãm há ti nĩ, ti mág nĩn kỹ. Hã kỹ ũ tỹ hẽn ri ke ag vỹ fĩn rãm tĩ. Hã ra ũ tỹ fĩn rãm mũ ẽn ag vỹ, kãgter pẽ han ke mũ, nũgme ki vár kỹ.
Ag jãvo jãnkã sĩ ẽn fĩn rãm sórm nĩ, ãjag tỹ rĩr krỹg ja tũ ve jé. Ti sĩ nĩn kỹ tóg fĩn rãm jagy nĩ, hã kỹ ũn pipir ag hã vỹ jãnkã sĩ fĩn rãm ke mũ,” he tóg, Jesus ti.
“Ón kỹ Topẽ vĩ tó tĩ ẽn ag vĩ kri nĩm tũg nĩ. Há nỹtĩ ve ag tóg nĩ, hã ra ag tóg, ãjag kókén sór nỹtĩ. Ãjag kókén sór to ag tóg, mĩg jũ ẽn ri ke nỹtĩ, mỹr, ha mẽ.
Ãjag tỹ ag jykre tugnỹm kỹ ãjag tóg, ag tỹ Topẽ vĩ mranh mũ ẽn ki kanhró nỹtĩ, fag ke gé. Ha vé, vãnh tỹ jóhó ki ẽg tóg, uva vég tũ nĩgtĩ mỹr. Kỹ ẽg tóg sónh ki pẽnva vég tũ nĩgtĩ gé.
Ka vỹ ge nỹgtĩ. Ti há jẽn kỹ tóg kanẽn há han tĩ, kỹ ẽg tóg ko tĩ. Ti kórég jẽn kỹ tóg kanẽn kónãn tĩ gé, kỹ ẽg pijé ko tĩ'.
Ka há vỹ kanẽn kónãn ki kagtĩg jẽ, kỹ ka kórég vỹ kanẽn há han ki kagtĩg jẽ gé.
Kỹ ẽg tóg ka kórég ẽn gỹn tĩ, tỹ ẽg pĩnh tĩ, ka tỹ kanẽn há han vãnh ẽn tỹ.
Ge ag nỹtĩ, ón kỹ Topẽ vĩ tó tĩ ag. Ag tỹ Topẽ vĩ mranh mũ ra ag tóg, ón kỹ Topẽ vĩ tó tĩ. Ag tỹ nén han mũ ki ẽg tóg, ag jykre kórég vég mũ, fag ke gé“ he tóg, Jesus ti.
“Vẽnh kar tóg iso: “pã'i vẽ, pã'i vẽ,” he tĩ. Hã ra ũ ag tóg, Topẽ tỹ nén tó mũ ẽn han tũ nĩgtĩ. Hã kỹ ag tóg, Topẽ tỹ tỹ ẽg pã'i mág nĩ venh ke tũ nĩ. Ũ tỹ inh jóg vĩ han mũ ẽn ag hã vỹ, Topẽ tỹ tỹ ẽg pã'i mág nĩ venh ke mũ, fag ke gé.
Kurã tỹ ẽgno kã, isỹ vẽnh kar jykre tugnỹm ke kurã ẽn kã ag tóg, inh mỹ: “Senhor, Senhor, ã jykre tó ẽg mỹr,” henh ke mũ. “Ã jykre hã ki ẽkrén kỹ ẽg tóg, ẽg tỹ nén han vãnh han ja nĩgtĩ mỹr. Ã jykre hã tỹ ẽg tóg, vẽjagrẽ kórég pan mỹr,” he jé ag tóg ke mũ, inh mỹ.
Hã ra sóg ag mỹ: ãjag pijé tỹ, inh mré ke nỹtĩ', henh ke mũ. Ãjag ki kagtĩg sóg nĩ mỹr. Ha mũ jẽg. Jykre kórég ãjag tóg nỹtĩ, he jé sóg ke mũ, ũ tỹ inh panh vĩ han jãvãnh ẽn ag mỹ, fag mỹ ke gé,” he tóg, Jesus ti.
“Ha mẽ, inh vĩ mẽg ãjag tóg nỹtĩ,” he tóg. “Ãjag tỹ inh vĩ ki króm kỹ ãjag tóg sir tỹ, ũn jykre há ri ke nỹtĩ. Ðn han ken kỹ tóg, to jykrén mũ. To jykrén há han kỹ tóg, ga kũm kỹ pãró kri ĩn nũna ka fẽg mũ sir.
Kejẽn ta tóg kutẽ mũ, kỹ goj vỹ var mũ sir. Kóho jũ vỹ kãtĩ mũ gé, ĩn to, hã ra tóg kutẽ tũ nĩ sir, ĩn ti. Pãró kri tóg nỹtĩ, ti nũna ti, hã kỹ tóg kutẽ tũ nĩ. Ge ti nĩ, ãjag tỹ inh vĩ kri fi kỹ.
Ãjag tỹ inh vĩ mẽg mũ ra ki króm tũ nĩn kỹ ãjag tóg tỹ ũn jykre kórég ri ke nỹtĩ. Ðn han ken kỹ tóg, to jykrén kónãn mũ, kỹ tóg ga rỹnhrỹj hã ki ka fẽg mũ, krĩg mỹ, ĩn nũna ti.
Kejẽn ta tóg kutẽ mũ, kỹ goj vỹ var mũ sir. Kóho jũ vỹ kãtĩ mũ gé, ĩn to, kỹ ĩn tóg vom ke tére kỹ kutẽ mũ sir. Mráj kãn tóg mũ sir, ĩn ti. Ge ti nĩ, ãjag tỹ inh vĩ kri fig tũ nĩn kỹ,” he tóg, Jesus ti.
Hã ki Jesus tóg krỹg he mũ sir, ag kanhrãn ki. Kỹ tóg vẽnh kar mỹ e tĩ sir, ti vĩ ti.
Ti vĩ tóg vẽnh kar vĩ kãfór nĩ, Topẽ vĩ to ẽg kanhrãn tĩ ag vĩ kãfór ti nĩ, kỹ tóg pã'i vĩ kãfór pẽ nĩ gé, ti vĩ ti. Hã kỹ tóg ki hã tó mũ. Kỹ tóg ag mỹ e tĩ sir, fag mỹ ke gé.
Jesus tỹ ag mỹ tó kãn kar kỹ tóg pãnónh ẽn to tére mũ sir. Kỹ ũn e ẽn ag tóg, ti nón mũ mũ sir, fag ke gé.
Kỹ vãhã ũ tóg ti tá jun mũ. Vẽnh kaga kren vãnh han kỹ tóg nĩ, vẽnh kaga tỹ lepra he mũ ẽn. Kỹ tóg ti krẽm grĩnh ke kỹ ti mỹ: “Senhor,” he mũ. “Ã mỹ isỹ há' he sór tũ'? Ã hã tóg isỹ há henh ke mũ, ã tỹ isỹ há' he sór kỹ,” he tóg ti mỹ.
Kỹ Jesus tóg ti mỹ: “he,” he mũ. “Há' he ja há ã tóg nĩ,” he tóg ti mỹ. Kỹ tóg ti kaga kren vãnh ẽn tỹ há' he mũ vẽsỹmér. Jãnhkri' he tóg mũ, ti fár ti.
Kỹ Jesus tóg ti mỹ: “ker ũ mỹ tó hẽ',” he mũ. “Ha tĩg. Topẽ tũ ki rĩr tĩ hã mỹ tóm nĩ. Kỹ Topẽ mỹ Moisés tỹ vãsỹ ẽg mỹ nén tó ja ẽn nĩm nĩ. Hã tugrĩn vẽnh kar vỹ ã tỹ há' he mũ tag ki kanhrãn mũ,” he tóg ti mỹ. Kỹ tóg tĩ mũ sir.
Kỹ Jesus tóg kejẽn ẽmã tỹ Cafarnaum tá jun mũ. Kỹ fóg tỹ capitão tóg, ti venh kãtĩ mũ.
Kỹ tóg ti mỹ: “Senhor,” he mũ. “Inh camarada tóg nỹ nĩ, inh ĩn tá. Kãnhgrĩn kãn kỹ tóg nỹ, hã ra tóg kaga jagy nỹ gé,” he tóg.
Kỹ tóg ti mỹ: “kỹ inh hỹn ã mré ti venh tĩg mũ ha, sỹ ã mỹ ti tỹ há' he jé,” he mũ.
Hã ra tóg: “ã mỹn hỹn jagy nĩ, ã tỹ inh ĩn kã ki sãn ke ti, isỹ tỹ fóg nĩn kỹ,” he mũ. “Ã vĩ pir ki tóg há' henh mũ. Ã vĩ hã tỹ ã tóg ti tỹ há' henh ke mũ,” he tóg.
“Ha vé, tỹ sóg pã'i krẽm ke nĩ gé, kỹ soldado ag tóg tỹ inh krẽm ke nỹtĩ gé. Hã kỹ sóg pã'i jykre ki kanhró nĩ. Isỹ soldado ũ mỹ: kutĩg, hen kỹ tóg tĩ mũ. Sỹ ti mỹ: kunĩg, hen kỹ tóg kãtĩ mũ gé. Isỹ inh camarada mỹ: tag han ra, hen kỹ tóg han tĩ. Inh vĩ tỹ sóg ag jẽgnẽg tĩ. Ã vĩ hã tỹ ã tóg ti tỹ há' henh ke mũ,” he tóg.
Kỹ tóg ti mỹ e tĩ. Kỹ tóg ti mré mũ ag mỹ: “ha mẽ, Israel ag vỹ ti ri ke tũ nỹtĩ,” he mũ. “Ki kanhró tóg nĩ mỹr, kỹ tóg inh ki rã kỹ jẽ. Ge ve ja tũ sóg nĩ,” he tóg.
“Ha vé, ũ tỹ hẽn ri ke ag vỹ kãmũnh ke mũ, rã jur ja tá, rã pur ja tá ke gé. Abraão mré ag tóg ũ tỹ kanhkã tá nĩ ẽn tỹ tỹ ẽg pã'i nĩ venh ke mũ, Isaque mré, Jacó mré ke gé. Topẽ tóg ag ki rĩr ke mũ.
Ag jãvo Israel krẽ'krẽ ag tóg, kuty ki vár ke mũ. Ag tỹ ũ tỹ kanhkã tá nĩ ẽn tỹ tỹ ẽg pã'i nĩ venh ke vẽ vẽ, hã ra ag tóg venh ke tũ nĩ. Kỹ ag tóg vẽsỹrénh ke mũ, ag jã tỹ ag tóg gángán kenh mũ, vẽso jũn kỹ, fag ke gé,” he tóg, Jesus ti.
Kỹ tóg capitão mỹ: “Inh ki rã kỹ ã tóg jẽ nĩ,” he mũ. “Hã kỹ ã tóg venh ke mũ sir. Ã camarada tỹ inh hur há' hé,” he tóg. Kỹ tóg tĩ mũ sir. Jesus tỹ ti mỹ tó mũ ẽn hã kã tóg há' he ja nĩ.
Kỹ Jesus tóg sir Pedro ĩn kã ra rã mũ. Hã ra ti prũ fi mỹnh fi tóg kaga nỹ nĩ, rỹg kỹ.
Kỹ tóg fi nĩgé mẽg mũ sir. Kỹ fi rỹg ẽn tóg tũ' he mũ sir. Kỹ fi tóg nĩ kỹ ag ki rĩr mũ sir.
Kuty ẽn kã ag tóg ũn jagrẽ kórég ag tatĩ kãmũ mũ, ti to. Kỹ tóg ag mỹ vĩ mũ, kỹ ag jagrẽ tóg pa kãn mũ sir. Ũn kagyga ag tỹ há' há' he tóg mũ gé sir, fag ke gé.
Hã ra tag tóg rán kỹ nĩ gé. Vãsỹ Topẽ vĩ tó tĩ tỹ Isaías vỹ tag rán ja nĩ, ha mẽ: “ẽg kaga nỹtĩn kỹ tóg ẽg tỹ há' há' he tĩ, ti tỹ ẽg jagfy jagtar tugrĩn,” he ja tóg nĩ.
Kejẽn ag tóg, Jesus pénĩn e nỹtĩ, fag ke gé, hã kỹ tóg ti mré mũ tĩ ag mỹ: “mũ jé ha,” he mũ. “Goj kafã ũ ra ẽg tóg mũnh mũ,” he tóg.
Ag mũnh ke to hã Topẽ vĩ to ẽg kanhrãn tĩ ũ tóg, ti mré vĩnh kãtĩ mũ. “Senhor,” he tóg. “Sỹ ã mré tĩg há tóg tĩ. Ã tỹ hẽ ra tĩg kỹ sóg, ã mré tĩg mũ,” he tóg.
Hã ra Jesus tóg ti mỹ: “hã ra tóg jagy tĩ,” he mũ. “Ðn tũ sóg nĩ. Mĩg vỹ kré nỹgtĩ. Sẽsĩ vỹ jagfe nỹgtĩ gé. Ag jãvo isỹ hẽ tá nũr ke tóg tũ tĩ. Tỹ sóg ẽprã ke fi kósin nĩ,” he tóg.
Kỹ Jesus mré tĩ ũ tóg ti mỹ: “ã mré sóg tĩ sór mũ, hã ra sóg ver inh panh ter kỹ ga ki ti fón sór mũ,” he mũ gé.
Kỹ tóg ti mỹ: “vó,” he mũ. “Ti kénh tĩ tũg,” he tóg. “Inh mré kãtĩg. Inh ki ge tũ ag vỹ ã panh kej han mũnh mũ,” he tóg.
Kỹ tóg canoa kã ra rã mũ sir. Kỹ ti mré mũ tĩ ag tóg ti mré ki ge mũ gé, ag tỹ goj kafã ũ ra mũ jé.
Ag tỹ goj nig mág ẽn kã mĩ mũ ra kóho jũ tóg krog he kãtĩ mũ sir, ha mẽ. Kỹ goj tóg canoa kã ki krém krém ke mũ, ti fãn sór tóg mũ. Hã ra Jesus tóg nũr nỹ.
Kỹ ag tóg ti rĩn kỹ ti mỹ: “Senhor, ẽg krenkren han nĩ, ẽg kãgter ha mẽ tóg tĩ,” he mũ.
Kỹ tóg ag mỹ: “ãjag tỹ nejé mũmẽgmẽg nẽ? Ãjag mỹ inh ki ge há han tũ'?“ he mũ. Kỹ tóg nĩ mũ sir, jẽgnẽ kỹ tóg goj mỹ vĩ mũ, kóho mỹ. Kỹ tóg tũ' he mũ sir. Katy' he tóg mũ, katy tãvĩ tóg tĩ mỹr, ha mẽ.
Kỹ tóg vẽnh kar mỹ e tĩ gé. “Ti jykre tóg ẽg mỹ e tĩ,” he ag tóg mũ. “Kóho tóg ti vĩ han mũ, goj ti ke gé,” he ag tóg, fag ke gé.
Kỹ Jesus tóg ti mré mũ tĩ ag mré fĩn rãm kỹ kafã ũ tá jun mũ sir, Gadara tá. Kỹ ũn régre ag tóg ti kato tẽgtẽ mũ, ũn jagrẽ kórég ag. Vẽnh kej tá ag tóg kãmũ mũ. Ag jamã vẽ, vẽnh kej ti. Jũgjũ mẽ ag tóg nỹtĩ, kỹ ũ ag tóg hẽn ra mũ vãnh nỹtĩ, ag kamẽg kỹ.
Jesus kato ag tóg kãmũ mũ. Ti ve kỹ ag tóg prẽnprẽr mũ sir, ha mẽ. “!..Ã hỹn ẽg tỹ hẽ ri kenh mũ, Topẽ kósin'..!“ he ag tóg mũ. “!..Ã mỹ ẽg vóg kónãn sór mũ ha, ẽg kurã to hã..!“ he ag tóg.
Hã ra porko tóg tá e nỹtĩ. Kakó tá ag tóg jẽg nỹtĩ.
Kỹ Nén-Kórég ag tóg Jesus mỹ: “ã tỹ ẽg pan kỹ tóg ã tỹ porko to ẽg jẽgnẽnh há tĩ,” he mũ.
Kỹ tóg ag mỹ: “he,” he mũ. Kỹ ag tóg porko ag ki ge mũ, Nén-Kórég ag. Kỹ vãhã porko ag tóg, rán ki re kãn mũ sir, goj nig mág ki ag tóg vár mũ. Nãgnãr kãn ag tóg mũ sir, tũ' he ag tóg mũ sir, mỹr, ha mẽ.
Kỹ porko ki rĩr tĩ ag tóg, pétẽ kãn mũ sir, ẽmã ra, kamẽg kỹ. Tá ag tóg kãmén kãn mũ, Jesus tỹ ũ ag ki vẽjagrẽ kórég pan ja ẽn ti.
Kỹ vãhã ẽmã tá ke kar ag tóg, Jesus venh kãmũ mũ. Kãmũ kãn ag tóg mũ sir. Kỹ ag tóg tá junjun kỹ Jesus mỹ to vĩ mũ, ti tỹ tá kutẽ jé, ti tỹ ag rã hã nĩ mãn tũ nĩ jé.
Kỹ Jesus tóg, canoa ki rã kỹ goj nig mág kafã ũ ra tĩg mãn mũ sir, ti mré mũ tĩ ag mré. Kỹ tóg ti jamã tá jun mũ.
Ti tỹ ti jamã tá jun kỹ ag tóg vãhã, ti mỹ ũn kãnhgrĩ vyn kỹ junjun mũ. Kỹmỹ kri tóg nỹ nĩ. Kỹ Jesus tóg, ag tỹ ti ki ge kỹ nỹtĩ vég mũ sir. Hã kỹ tóg ũn kãnhgrĩ ẽn mỹ: “inh kósin',” he mũ. “Ã fe tỹ há' hé. Ã tỹ Topẽ vĩ mranh ja ẽn tỹ tũ' hen hã vẽ ha,” he tóg.
Hã ra Topẽ vĩ to ẽg kanhrãn tĩ ag vỹ tá nỹtĩ gé. Ti vĩ mẽ kỹ ag tóg: “Topẽ to vĩ kónãn tóg mũ mỹr. Vẽsỹ tóg Topẽ han mũ mỹr,” he mũ. Kỹ ti jykre tóg ag mỹ tỹ ũ nỹ.
Hã ra Jesus tóg, ag tỹ nén to jykrén mũ ki kanhró nĩ. Kỹ tóg ag mỹ: “ãjag ne tóg iso jykrén kónãn mũ',” he mũ.
“Ũ tĩg vãnh tag mỹ sóg: ã tỹ Topẽ vĩ mranh ja tỹ tũ' hen vẽ ha,” he mũ. “Sỹ ti mỹ: nĩ ra, tĩg ra, henh ke vẽ gé. Hã ran mỹ ãjag mỹ vẽnh mỹ?” he tóg.
“Isỹ ãjag mỹ inh jykre ven sór vẽ. Tỹ sóg ẽprã ke fi kósin nĩ. Tá sóg krỹg ke mũ, Topẽ vĩ mranh tỹ vẽnh pãte fón ke tá. Hã kỹ sóg ũn kãnhgrĩ mỹ: nĩ ra, jẽg ra, ã kur gé tĩg, ã ĩn ra, he mũ,” he tóg.
Kỹ tóg vym ke nĩ mũ. Jẽgnẽ kỹ tóg tĩ mũ sir, ti ĩn ra.
Kỹ vẽnh kar ẽn ag tóg vég mũ. Kỹ tóg ag mỹ e tãvĩ tĩ. Topẽ mỹ ag tóg vĩ há han mũ, ti tỹ Jesus mỹ vẽjykre há nĩm kỹ, ti tỹ tỹ ẽprã ke nĩ ra.
Kỹ Jesus tóg ti jamã tá kã kutẽ kỹ tĩ mũ sir. Kỹ tóg Mateus vég mũ. Governo mỹ tóg jãnkamy mãg tĩ, imposto kaja ti, kỹ tóg ti rãnhrãj han nĩ nĩ. Kỹ tóg ti mỹ: “inh mré kãtĩg,” he mũ. Kỹ tóg jẽgnẽ kỹ ti mré tĩ mũ sir.
Kỹ tóg kejẽn ti mré jẽg mũ. Kỹ ũ tỹ hẽn ri ke ag tóg tá vẽnh mãn mũ, ti ĩn krẽm, governo mỹ jãnkamy mãg tĩ ag, Topẽ vĩ mranh tĩ ag, Jesus mré mũ tĩ ag ke gé.
Kỹ pã'i ag tóg vég mũ. Kỹ ag tóg ti mré mũ tĩ ag mỹ: “ãjag pã'i ne tóg ũn jykre pãno ag mré jẽg mũ',” he mũ.
Hã ra Jesus tóg mẽg mũ. Kỹ tóg ag mỹ: “ũn kagyga tũ ag vỹ médico venh mũ tũ nĩgtĩ,” he mũ. “Hã ra ũn kagyga ag hã vỹ ti venh mũ tĩ,” he tóg.
“Ha vé, Topẽ vĩ tag to jykrén, ha mẽ. “Ãjag tỹ jagnẽ jagãgtãn kỹ tóg, inh mỹ há tĩ inhhã. Ãjag tỹ inh mỹ nén ũ pũn kãfór tóg nĩ,” he tóg. Hã kỹ jagnẽ jagãgtãn nĩ, jagnẽ to vĩ tũg nĩ,” he tóg. “Inh pijé, ũ tỹ vẽjykre kuryj han mũ ag mỹ: ãjag jykre tovãnh nĩ, he sór tĩ'. Ũ tỹ Topẽ vĩ mranh tĩ ẽn ag hã mỹ sóg: ãjag jykre kórég tovãnh nĩ, he sór tĩ,” he tóg, Jesus ti.
Kỹ João Batista mré mũ tĩ ag tóg, Jesus tá junjun kỹ ti mỹ: “ẽg hã ne tóg vãkrég tĩ', Fariseu mré ke ag ke gé. Ẽg jãvo ã mré mũ tĩ ag tóg vãkrég tũ nĩgtĩ. Hẽ ri ken kỹ?“ he ag tóg.
Kỹ tóg ag mỹ: “hỹ,” he mũ. “Vẽnh kyprũg venh kãmũ mũ ag pijé vãkrég tĩ',” he tóg. “Fénhta vẽ mỹr, kỹ ũn prũg mũ ẽn mré ke ag tóg ti venh kãmũ tĩ. Hã ra sóg, ũn prũg mũ ẽn ri ke nĩ, hã kỹ tóg inh mré mũ tĩ ag mỹ sér tĩ ver,” he tóg. “Vãhã tóg jun, inh kurã ti, ag tỹ inh pére mũnh ke ti. Ẽn kã hã ag tóg vãkrenh ke mũ,” he tóg.
“Ẽg pijé kur tãg tỹ kur si jar kã nĩm tĩ'. Ke tũ nĩ mũ ra tóg jagnẽ ki par tũ nĩnh mũ. Kỹ tóg kórég nĩ sir,” he tóg. Ti tỹ ti jykre tãg tón hã vẽ.
Kỹ tóg ag mỹ: “kỹ vinho vỹ ge nĩgtĩ gé,” he mũ gé. “Ẽg pijé uva me kajãg mũ tỹ nén ũ fár tỹ sako há si ki kujẽg tĩ'. Ke tũ nĩ mũ ra tóg, kunãnh kỹ jaran kenh mũ. Kỹ vinho ẽn tóg tũ' henh mũ, sako ke gé. Vinho kajãg mũ tỹ nén ũ fár tãg ki kujẽn ke vẽ mỹr',” he tóg. Ti tỹ ti jykre tãg tón hã vẽ gé.
Ti tỹ ver ag mré vẽmén nĩ ra pã'i ũ tóg, ti tá jun mũ, ha mẽ. Ti krẽm grĩnh ke kỹ tóg ti mỹ: “inh kósin fi vỹ krónh ke nỹ ha. Ã nĩgé tỹ fi mẽnh kãtĩg, kỹ fi fe tóg mrin kenh ke mũ, ha vem nĩ,” he mũ.
Kỹ Jesus tóg ti mré tĩ mũ sir.
Ag mũ ra ũ fi tóg, ti tá jun mũ, ũn kaga ũ fi. Kyvénh krỹg ja tũ han kỹ fi tóg nĩ, prỹg tỹ 12 (ke) ki.
Ẽn fi vỹ: “sỹ ti kur mẽ kỹ inh hỹn hẽn ri ke mũn há' henh mũ,” he mũ, to jykrén kỹ. Kỹ fi tóg ti kur tóv mẽg mũ sir.
Hã ra Jesus tóg vĩrĩn ke kỹ fi vég mũ. Kỹ tóg fi mỹ: “inh kósin',” he mũ. “Kamẽg tũg nĩ. Ã tỹ inh ki rã kỹ ã tóg há' henh ke mũ,” he tóg. Kỹ fi tóg há' he mũ sir vẽsỹmér, ha mẽ.
Kỹ tóg tĩg mãn mũ. Kỹ ag tóg vãhã, pã'i ẽn ĩn tá junjun mũ sir. Hã ra tóg tá fór nĩ, ũn kygfỹ mũ fag, ũn vãkynkyn nỹtĩ ẽn ag ke gé, ti kósin fi ter kỹ.
Kỹ Jesus tóg fag mỹ: “ha mũjẽg,” he mũ. “ter tũ fi nĩ. Nũr fi nỹ nĩ,” he tóg. Hã ra fag tóg ti nyg mũ.
Hã ra tóg fag pan kãn mũ sir. Kỹ tóg fi nĩgé kãgmĩ kỹ fi nĩm mũ sir.
Kỹ ti tỹ fi rĩn mãn tag kãme tóg vẽnh kar kri rũm mũ sir, ga kar mĩ hã.
Kỹ Jesus tóg ĩn ẽn tá kãkutẽ mũ sir. Hã ra ũn kyvó régre ag tóg, ti nón mũ mũ. Kỹ ag tóg ti jé prẽr kỹ ti mỹ: “!..Davi krẽ'krẽ'..! !..Ẽg jagãgtãn ra..!“ he mũ, prẽnprẽr kỹ.
Kỹ Jesus tóg ĩn ũ kã ra rã mũ sir. Kỹ ũn kyvó ẽn ag tóg ti nón ge mũ gé sir. Kỹ tóg ag mỹ: “inh mỹ ãjag tỹ há' henh mũ'?“ he mũ. Kỹ ag tóg ti mỹ: “hỹ,” he mũ.
Kỹ tóg ag kanẽ mẽgmẽg mũ sir, ti nĩgé tỹ. Kỹ tóg ag mỹ: “ãjag tỹ inh ki ge kỹ nỹtĩn kỹ ãjag tóg há' henh mũ,” he mũ.
Kỹ ag kanẽ tóg há' he mũ sir. Ẽvãnh há' he ag tóg mũ sir. Kỹ tóg ag mỹ vĩ tar han kỹ: “ker ũ mỹ tó hẽ',” he mũ.
Hã ra ag tóg mũ kỹ vẽnh kar mỹ tugtó mũ. Kỹ ti kãme ẽn tóg vẽnh kar kri rũm ke mũ sir.
Kỹ ũn jagrẽ kórég tóg ti tá jun mũ gé. Ti jagrẽ tóg ti vĩ vãnh han.
Kỹ Jesus tóg, ti jagrẽ kórég kutẽm mũ sir. Kỹ tóg vĩ há' he mũ sir. Kỹ tóg vẽnh kar mỹ e tĩ. “Ge ve ja tũ ẽg tóg nỹtĩ, ẽg povo kar kãmĩ,” he ag tóg mũ.
Hã ra pã'i ag tóg mẽg mũ. Kỹ ag tóg ón kỹ Jesus to vĩ kónãn mũ. “Vẽjagrẽ kórég pan há tóg nĩgtĩ. Hã ra tóg vẽjagrẽ kórég ag pã'i jykre tỹ ag pan tĩ, ti tỹ tỹ Japo mré ke nĩn kỹ,” he ag tóg, ón kỹ.
Kỹ Jesus tóg ẽmã kar mĩ tĩ mũ, ẽmã kãsir mĩ ke gé. Vẽnh kanhrãn jafã krẽm tóg ag kanhrãn tĩ. Ag mỹ tóg ũ tỹ kanhkã tá nĩ ẽn tỹ tỹ ẽg pã'i nĩ ẽn kãmén tĩ. Kỹ tóg ũn kagyga ag hynhan tĩ gé sir.
Vẽnh e ẽn tóg ti mỹ jagtar nỹtĩ. Ũ tỹ ag ki rĩr há han ke tóg tũ tĩ, jo ag tóg vẽnh ki rĩr há han ki kagtĩg nỹtĩ gé. Kỹ tóg carneiro tỹ mẽg mĩ ẽkrég mũ sir. Ũ tỹ ki rĩr tũ nĩn kỹ ag tóg véké mũgtĩ. Tag ri ke ag tóg nỹtĩ, Jesus mỹ, ũn e ẽn ag.
Kỹ tóg ti mré mũ tĩ ag mỹ: “sỹ ag ve kỹ sóg ẽg jakré mĩ ẽkrég tĩ,” he mũ. “Ti éhé nỹn kỹ ẽg tóg kejẽn kre kãn tũ nĩgtĩ, ẽg pir nỹtĩn kỹ. Ge ti nĩgtĩ. Ũn e ag tóg inh ki ge sór mũ, hã ra ũ tỹ ag mỹ tónh ke tóg tũ tĩ,” he tóg.
“Hã kỹ Topẽ mré vĩ, ti tỹ ũ jẽgnẽ jé, ag tỹ ag mỹ ti vĩ tó jé,” he tóg, Jesus ti, ti mré mũ tĩ ag mỹ.
Kỹ Jesus tóg ũn tỹ 12 ag jé prẽr mũ. Kỹ tóg ag mỹ vẽjykre nĩm mũ sir, ag tỹ vẽjagrẽ kórég pan jé, ag tỹ ũn kagyga ag hynhan jé ke gé.
Jesus tỹ ũn vin mũ ag jijin hã vẽ, ha mẽ. Ũn ve vỹ tỹ Simão nĩ, kỹ ti jiji ũ hã vỹ: Pedro, he mũ. Kar kỹ ti jãvy vỹ nĩ gé, hã vỹ: André, he mũ, Tiago ke gé, Zebedeu kósin tag ti, ti jãvy tỹ João ke gé,
Filipe ke gé, Bartolomeu ke gé, Tomé ke gé, Mateus ke gé, governo mỹ jãnkamy mãg tĩ ja ẽn ti, Tiago ũ ke gé, Alfeu kósin tag ti, Tadeu ke gé,
Simão ke gé, ag tỹ ũ to: Zelote, he mũ tag ti, kar kỹ Judas Iscariotes ke gé, ũ tỹ vẽnh kar vatánh tá pã'i ag mỹ Jesus fẽg mũ tag ti.
Ũ tỹ 12 ẽn ag jẽgnẽg tóg mũ sir, Jesus ti, ag tỹ vẽnh kar mỹ Topẽ vĩ kãmén jé. Kỹ tóg ag mỹ: “ver fóg ag mỹ inh kãmén mũ tũg nĩ, kanhgág ag mỹ kãmén tũg nĩ gé ver,” he mũ. “Kỹ Samaria tá ke ag jamã ki ge tũg nĩ gé,” he tóg.
“Israel ag tãvĩ mỹ tóm nĩ ver. Topẽ mỹ ag tóg tỹ carneiro vãgfor mũ ri ke nỹtĩ, kỹ ag hã mỹ tóm nĩ ver,” he tóg.
“Ũ tỹ kanhkã tá nĩ ẽn tỹ tỹ ẽg pã'i nĩnh ke vẽ, ũri,” hem nĩ, ag mỹ.
Ũn kaga ag tỹ há' hem nĩ. Ũn kãgter mũ ag rĩnrĩn mãn nĩ gé. Ũn kaga kren vãnh ẽn kren han nĩ. Vẽjagrẽ kórég pan nĩ gé. Ãjag mỹ sóg ge ra inh jykre nĩm mũ, hã kỹ ag mỹ: “inh mỹ kajãm,” he tũg nĩ.
Kỹ jãnkamy ma mũ tũg nĩ, ouro, prata ti ke gé.
Kỹ sako ma mũ tũg nĩ gé, bolsa ẽn. Kur tỹ vẽnh kri rĩnh tũg nĩ, pẽn né ũ gé mũ tũg nĩ gé, pẽn to ró ẽn. Kỹ vãtó va mũ tũg nĩ gé, kãtó ti. Inh rãnhrãj han ãjag tóg mũ. Kỹ ag tóg to ãjag jẽn ke mũ, vẽnh kato, ha vem nĩ,” he tóg.
“Kỹ ãjag tóg kejẽn, ẽmã ũ tá junjun ke mũ. Tá ũn jykre há jãvãnh nĩ. Kỹ ẽn ĩn ra gem nĩ. Ẽn ĩn krẽm ãjag tỹ kurã ki kã panh ke mũ ẽn tá krỹg nĩ.
Kỹ ĩn ẽn krẽm nỹtĩ fag mỹ: “Topẽ jé ãjag ki rĩr há han, kỹ ãjag jé krĩ kuprã nỹtĩ nĩ,” hem nĩ.
Fag tỹ ãjag mỹ vĩ há han kỹ fag tóg, krĩ kuprã nỹtĩnh mũ. Fag tỹ ãjag mỹ vĩ há han tũ nĩn kỹ fag tóg, krĩ kuprã nỹtĩnh ke tũ nĩ. Fag jãvo ãjag tóg, krĩ kuprã nỹtĩnh mũ.
Kejẽn ũ tóg ãjag mỹ: “kãge jẽg ra” henh ke tũ nĩ, ẽmã ũ tá. Kỹ tá kãpam nĩ, ag tỹ ãjag vĩ mẽ jãvãnh nỹtĩn kỹ. Tá kãpa kỹ ãjag pẽn hã kykũnh nĩ. Kỹ ag tóg Topẽ tỹ ag to kórég nĩ ki kanhrãn mũ.
Ha mẽ, ki hã sóg tó mũ. Kurã tỹ ẽgno kã, isỹ vẽnh kar jykre tugnỹm ke kurã ẽn kã ag tóg, jagtar nỹtĩnh mũ sir, ag tỹ ãjag vĩ mẽ jãvãnh nỹtĩn kỹ. Ẽmã tỹ Sodoma mré ẽmã tỹ Gomorra tá ke ag tóg jykre pãno nỹtĩ ja nĩgtĩ. Kỹ ag tóg jagtar nỹtĩnh ke mũ gé. Hã ra ũn tỹ ãjag vĩ jẽmẽ jãvãnh ẽn ag tóg ag jagtar kãfór han ke mũ mỹr, ha vem nĩ,” he tóg.
“Carneiro vỹ, vẽnh jy nĩgãn ki kagtĩg nỹtĩ, mĩg tỹ ag mãn sór mũ ra. Ri ke ãjag nỹtĩ, hã ra sóg ãjag jẽgnẽnh mũ, ũ tỹ tỹ mĩg ri ke ag to, hã ra Topẽ hã vỹ ãjag jy nĩgãn ke mũ sir. Hã kỹ vẽnh ki rĩr há han nĩ. Pỹn jykre ri ke han nĩ. Vãjig tóg tĩ, kỹ ẽg tóg kãnhmar ti tỹ hẽ ri ke tũ nĩgtĩ. Kỹ sórãg jykre ri ke han nĩ gé. Jũ vãnh pẽ ti nĩ, nén ũ vẽnh mỹ han tũ ti nĩgtĩ.
Ẽprã ke ag tóg, ãjag vóg kónãn ke mũ, isugrĩn. Ag pã'i ag mỹ ag tóg ãjag kãmén ke mũ, ag tỹ ãjag vóg kónãn jé. Ag vẽnh kanhrãn jafã krẽm ag tóg, ãjag mrãnmrãn ke mũ.
Fóg tỹ pã'i mág mỹ ag tóg, ãjag ven ke mũ, pã'i mág ũ ag mỹ ke gé. Isugrĩn ãjag tóg, vẽnh jagtar tag venh ke mũ, ãjag tỹ ag mỹ inh vĩ ti tó jé, fóg ag kar mỹ, kanhgág ag kar mỹ ke gé.
Pã'i ag tỹ ãjag jé ke kỹ to jykrén tũg nĩ, ãjag tỹ ag mỹ nén tónh ke mũ to. Topẽ kuprĩg hã ne, ãjag krĩn ke mũ', kỹ ãjag tóg ti tỹ ãjag mỹ nén tó mũ ẽn hã tónh ke mũ, óra ẽn kã.
Hã kỹ ãjag tỹ tó tũ vẽ sir. Ẽg jóg kuprĩg tỹ ãjag mỹ tón hã vẽ,” he tóg.
“Ũ ag tóg, ag mré pafa mũ fag kãmén ke mũ, pã'i ag mỹ, ag tỹ fag kãgtén jé. Kỹ ũ ag tóg ag krẽ kãmén ke mũ gé. Kỹ ũ ag tóg ag han mũ fag kãmén ke mũ gé, pã'i ag mỹ, ag tỹ fag kãgtén jé, mỹr, ha mẽ.
Vẽnh kar vỹ ãjag to jũ kỹ ãjag vóg kónãn sór nỹtĩ, isugrĩn. Hã ra ũ tỹ isovãnh tũ ẽn ag hã vỹ, krenkren ke mũ, kurã tỹ ẽgno ẽn kã,” he tóg.
“Ag tỹ ẽmã ũ tá ãjag vóg kónãn kỹ ẽmã ũ ra pétẽm nĩ. Ki hã sóg tó mũ, ha mẽ. Israel ag jamã fĩn rãm kãn ke tũ ãjag tóg nĩ, kurã ẽn kã. Sĩ ti nĩ, ag tỹ ãjag vóg kónãn ke kurã ẽn ti. Kãtĩg jé sóg ke mũ, ag tỹ gen kỹ ãjag vóg mũ ra. Tỹ sóg ẽprã ke fi kósin nĩ, mỹr, ha mẽ.
Ũn vẽnh kanhrãn mũ pijé ũ tỹ ti kanhrãn mũ kãfór nĩ'. Ũn camarada pijé ti patrão kãfór nĩ'.
Ũn vẽnh kanhrãn mũ tỹ ũ tỹ ti kanhrãn mũ ri ke nĩn kỹ tóg há tĩ. Ũn camarada tỹ ti patrão ri ke nĩn kỹ tóg há tĩ gé. Iso ag tóg: Belzebu, he ja nĩgtĩ, inh kato vãsãnsãn mũ ag, hã vỹ: Japo, he mũ. Tỹ sóg ũ tỹ ãjag kanhrãn mũ ri ke nĩ, ãjag patrão ri ke. Ag tỹ iso: Japo, hen kỹ ag tóg ãjag to vĩ kónãn mũ gé, ha vem nĩ, ãjag tỹ inh jykre hã han ti kỹ,” he tóg, Jesus ti.
“Ge ra ag kamẽg tũg nĩ, pã'i ag. Ẽg tỹ vẽnh péju kỹ nén han mũ tóg vẽnh ven kãn ke mũ. Ẽg tỹ vẽnh kar vatánh tá nén to jykrén mũ tóg vẽnh ven kãn ke mũ gé.
Isỹ vẽnh kar vatánh tá ãjag mỹ nén tó mũ tag tỹ vẽnh kar mỹ tó kãn nĩ. Isỹ komẽr hã ãjag mỹ nén tó mũ tag tỹ vẽnh kar mỹ jamã há ra tóm nĩ.
Mũmẽg tũg nĩ, ag kamẽg tũg nĩ, pã'i ag. Ẽg tén há ag nỹtĩ, hã ra ag tóg nũgme ki ẽg fón ki kagtĩg nỹtĩ. Ũn pir hã kamẽg nĩ, hã vỹ: Topẽ, he mũ. Ti hã ne ẽg tén kar kỹ nũgme ki ẽg fón ki kanhró nĩ'. Kỹ ti hã kamẽg nĩ.
Ha vé, sẽsĩ vẽne he ag tĩ, kỹ ag tóg ũn régre to jãnkamy pir mãg tĩ. Hã ra Topẽ tóg sẽsĩ ag ki rĩr nĩgtĩ. Ti tỹ: he, hen kỹ ẽg tóg ag pin tĩ, ke tũ nĩ kỹ ẽg tóg ag krenkren tĩ.
Ẽg ki rĩr tóg tĩ gé. Hã kỹ tóg ẽg gãnh kar nĩgkrén ja nĩ gé, Topẽ ti.
Hã kỹ pã'i ag kamẽg tũg nĩ. Sẽsĩ kãfór ãjag tóg nỹtĩ, Topẽ mỹ. Ãjag kã mĩ ũn pir tóg sẽsĩ e kãfór nĩ, ti mỹ,” he tóg, Jesus ti.
“Hã kỹ inh kãmén nĩ, ẽprã ke ag mỹ. Ag kamẽg tũg nĩ. Kỹ sóg inh jóg tỹ kanhkã tá nĩ ẽn mỹ ãjag kãmén ke mũ gé, kurã ẽn kã.
Ãjag tỹ hã ra inh kãmén tũ nĩn kỹ sóg inh jóg tỹ kanhkã tá nĩ ẽn mỹ ãjag kãmén ke tũ nĩ gé, kurã ẽn kã, ãjag tỹ iso: “ti ki kagtĩg sóg nĩ, hen kỹ,” he tóg, Jesus ti.
“Ãjag hỹn iso: vẽnh kar tỹ jagnẽ to há han jé tóg ke mũ, he tĩ. Hã tũ vẽ. Ũ tỹ hẽn ri ke tỹ jagnẽ to jũ han jé sóg ke mũ, ha vem nĩ.
Hã kỹ ũ tóg ti panh kato tẽnh mũ, kỹ ũ fi tóg fi mỹnh fi kato tẽnh mũ gé. Kỹ ũ fi tóg fi má fi kato tẽnh mũ gé, mỹr, ha mẽ.
Ti mré ke ag vỹ ti kato vãsãnsãn ke mũ, kỹ fi mré ke fag tóg fi kato vãsãnsãn ke mũ gé, ha mẽ.
Iso há kãfór nỹtĩm nĩ, ãjag han mũ fag kri, ke tũ nĩ mũ ra ãjag tóg inh mỹ há tũ nỹtĩ. Iso há kãfór nỹtĩm nĩ, ãjag krẽ kri, ke tũ nĩ mũ ra ãjag tóg inh mỹ há tũ nỹtĩ.
Isỹ inh krunh va tĩg ẽn ri ke han nĩ gé, isỹ tá ter ke ẽn ti, hã vỹ: iser ẽn ri ke han sór mũ, he mũ. Ke tũ nĩ mũ ra ãjag tóg inh mỹ há tũ nỹtĩ.
Ãjag tỹ iser ri ke han sór tũ nĩn kỹ ãjag tóg nũgme ki vár ke mũ, ãjag tỹ ãjag jykre tovãnh sór tũ nĩn kỹ. Ãjag tỹ isugrĩn kãgter sór kỹ ãjag tóg rĩr krỹg ja tũ ẽn venh ke mũ, ãjag tỹ ãjag jykre tovãnh kỹ,” he tóg, Jesus ti.
“Ũ tỹ ãjag mỹ: he, hen kỹ tóg inh mỹ: he, he mũ gé, kỹ tóg inh ki rã mũ sir. Ti tỹ inh ki rã kỹ tóg, ũ tỹ inh jẽnẽg mũ ẽn ki rã mũ gé sir, hã vỹ: Topẽ, he mũ.
Ũ tóg Topẽ vĩ tó tĩ ag mỹ: “ha kãrã,” he tĩ, ag tỹ Topẽ vĩ tó tĩ tugrĩn. Ti tỹ ag mỹ vĩ há han kỹ tóg, Topẽ mỹ há tĩ sir. Kỹ tóg kejẽn ti mỹ nén ũ há tónh ke mũ, Topẽ ti. Ũ tóg ũn jykre kuryj ag mỹ: “ha kãrã,” he tĩ gé, ag jykre kuryj nỹtĩ tugrĩn. Ẽn mỹ tóg nén ũ há tónh ke mũ gé, Topẽ ti.
Ũ tóg kejẽn ũn sĩ mỹ nén ũ nĩm tĩ, goj hẽn ri ke mũn. Ũn sĩ tỹ inh ki rã kỹ nĩ tugrĩn tóg, ti mỹ nén ũ nĩm tĩ. Ẽn mỹ tóg nén ũ há tónh ke mũ gé, Topẽ ti. Nén ũ há ve jé tóg ke mũ mỹr,” he tóg, Jesus ti.
Jesus tỹ ti mré mũ tĩ ag mỹ tó kãn kỹ tóg, tá kãkutẽ mũ sir, ũ tỹ 12 (ke) ag mré. Kỹ tóg ẽmã kar mĩ tĩ mũ sir. Vẽnh kar kanhrãnrãn tóg tĩ mũ, ag mỹ Topẽ vĩ tón kỹ.
Kejẽn João Batista tóg se kỹ nĩ nĩ. Ti tỹ se kỹ nĩ ra tóg Jesus kãme mẽg mũ. Kỹ tóg ti mỹ vẽnh vĩ jẽnẽg mũ, ti mré mũ tĩ ag tỹ.
Kỹ tóg Jesus mỹ: “ã hã mỹ'?“ he mũ. “Ẽg tỹ ũn jãvãnh mũ mỹ tỹ ã nĩ'? Topẽ tỹ ũn jẽnẽg mũ hã mỹ tỹ ã nĩ'? Ẽg mỹ ũ jãvãnh mãn ke tũ nĩ ha', ã pãte'?“ he tóg.
Kỹ tóg ag mỹ: “ha João mỹ ãjag tỹ nén vég mũ tag ti tó, ha mẽ,” he mũ.
“Tag han inh tĩ, ha mẽ: ũn kyvó ag vỹ, isugrĩn ẽvãnh há nỹtĩ. Ũn kãnhgrĩ ag vỹ mũ há nỹtĩ, ũ tỹ vẽnh kaga kren vãnh han mũ ẽn ag krenkren han inh tĩ. Ũn kutu ag vỹ ẽmẽ há nỹtĩ ha, ũn kãgter mũ ag vỹ rĩnrĩr mãn kỹ nỹtĩ. Ũn jagtar ag vỹ Topẽ vĩ mẽg tĩ, ũ tỹ kanhkã tá nĩ ẽn tỹ tỹ ẽg pã'i nĩnh ke to.
Kỹ tóg ti tỹ iso jykrén kónãn tũ nĩn kỹ há tĩ. Kỹ Topẽ tóg ti ve há han mũ gé. Tag tóm nĩ, ti mỹ,” he tóg.
Kỹ ag tóg mũ mũ sir, João mỹ tó jé. Ag mũ kar kỹ tóg, vẽnh e ag mỹ ti kãmén mũ. “Ãjag tỹ ẽmã tũ ja ra mũn kỹ, ti ve jé, kỹ ti jykre hỹn ne ri ke nĩ, ãjag mỹ?“ he tóg. “Ti jykre mỹ kãka tỹ vãnh tỹ man man ke ri ke nĩ? Vó, ri ke tũ ti nĩ.
Kỹ ti jykre mỹ ãjag mỹ ũn kur sĩnvĩ ag jykre ri ke nĩ'? Vó, ũn kur sĩnvĩ ag vỹ, ẽmã mág tá nỹtĩgtĩ, pã'i ag ĩn krẽm.
Ti jykre mỹ, Topẽ vĩ tó tĩ jykre ri ke nĩ'? Hỹ, Topẽ vĩ tó tĩ vẽ mỹr. Hã ra tóg ag kãfór kar nĩ.
Topẽ vỹ ti jẽnẽ, ti tỹ ijo tĩg jé. Hã kỹ tag tóg, ti to rán kỹ nĩ gé: “ha vé, ã jo sóg ũ jẽnẽnh ke mũ, ti tỹ vẽnh kar jykre tỹ há' hen jé, ã tĩg ken jo. Ag jyvẽn jé tóg ke mũ, kỹ tóg ẽpry kure ri ke nĩ,” he ja tóg nĩ, Topẽ ti, João to.
Ki hã sóg tó mũ, ha mẽ. Ẽprã ke ag kãfór kar ti nĩ, Topẽ vĩ tón ki. Ge ra ũ tỹ Topẽ tỹ tỹ ẽg pã'i nĩ vég mũ ag vỹ ti kãfór nỹtĩnh mũ, ag kãsir nỹtĩ ra,” he tóg.
“Ti kãtĩg kar kỹ ũ ag tóg ag jykre tar tỹ ũ tỹ kanhkã tá nĩ ẽn tỹ tỹ ẽg pã'i nĩ han sór mũ, vẽsóg ki.
Topẽ vĩ tó tĩ ag kar vỹ Topẽ tỹ tỹ ẽg pã'i nĩnh ke ẽn kãmén ja nĩgtĩ, Topẽ tỹ ẽg jyvẽn mũ ẽn ti. Kỹ João tóg tag tó ja nĩ gé, ag nón.
João vỹ Elias ri ke nĩ, Elias kãtĩg mãn ke ẽn ti, Cristo kãtĩg ke ẽn jo. Rán kỹ tóg nĩ. Ti hã vẽ, João hã vẽ, Elias kãtĩg mãn ẽn ti.
To jykrén há han nĩ,” he tóg.
“Ũri ãjag ge nỹtĩ gé, ha mẽ. Gĩr ri ke ãjag nỹtĩ. Gĩr ag vỹ, jagnẽ mré kanhinnhir mũgtĩ. Kỹ ag tóg kejẽn jagnẽ to jũgjũ tĩ gé.
“Ãjag mỹ ẽg tóg vãkyn tĩ, kanhinnhir kỹ, hã ra ãjag ne, vẽnh gringrén jãvãnh nỹtĩ'. Kỹ ẽg tóg vẽsỹrénh mũ sir, kanhinnhir kỹ, hã ra ãjag tóg, ẽg mré kygfỹ jãvãnh nỹtĩ gé,” he ag tóg tĩ, ón kỹ jagnẽ to jũ kỹ.
Gĩr tag ag ri ke ãjag nỹtĩ, João to, iso ke gé. João vỹ vãkre ja nĩgtĩ, jẽg tũ, kron tũ ke gé. Kỹ ãjag tóg ti to: jagrẽ kórég ti nĩ, he ja nĩgtĩ, ti vãkre to.
Ti jãvo sóg vãkrég tũ nĩgtĩ. Jẽg sóg tĩ, kron sóg tĩ gé. Kỹ ãjag tóg iso: “ti hã ne jẽg tĩ', ti hã ne kron tĩ', ti hã ne governo mỹ jãnkamy mãg tĩ ag to há nĩgtĩ', ti hã ne Topẽ vĩ mranh tĩ ag hã to há nĩgtĩ',” he tĩ sir, ẽprã ke fi kósin to. Kỹ João jykre tóg, ãjag mỹ kórég nỹ, ti vãkre to. Jãvo inh jykre tóg ãjag mỹ kórég nỹ gé, inh vãkrég tũ to. Hã ra ẽg tóg ẽg tỹ ũ jykre tugnỹm kỹ ti jykre há ẽn ki kanhró nĩ sir,” he tóg, Jesus ti.
Kỹ Jesus tóg ẽmã ũ tá ke ag mỹ vĩ kónãn mũ sir, ũ tỹ ti tỹ milagre hynhan vég mũ ra ag jykre tovãnh sór tũ ag mỹ, ũ tỹ ti ki ge sór tũ ag mỹ.
Kỹ tóg: “ẽmã tỹ Corazim ki ke ag mỹ sóg tag tó sór mũ, ẽmã tỹ Betsaida tá ke ag mỹ ke gé, ha mẽ,” he mũ. “Kórég ve jé ãjag tóg ke mũ. Milagre tỹ hẽn ri ke hynhan isóg ãjag mỹ, hã ra ãjag tóg, ãjag jykre tovãnh sór tũ nĩ. Ẽmã tỹ Tiro tá, ẽmã tỹ Sidom tá sóg hynhan ja tũ nĩ. Sỹ tá hynhan ra ag tóg vãsỹ, ag jykre tovãnh ke mũ vẽ. Kygfỹ ag mũ vẽ, ag jykre pãno tỹ ag mỹ e tĩn kỹ,” he tóg.
“Tiro tá ke ag vỹ, vẽsỹrénh ke mũ, kurã tỹ ẽgno ẽn kã, Sidom tá ke ag ke gé, ag jykre pãno to. Hã ra ãjag tóg, ag vẽsỹrénh kãfór han ke mũ, ha vem nĩ, ãjag tỹ inh vég mũ ra inh ki ge sór tũ nĩn kỹ. Ki hã sóg tó mũ,” he tóg.
“Sỹ ẽmã tỹ Cafarnaum tá ke ag mỹ tag tó sór vẽ gé, ha mẽ. Ũri tóg ãjag mỹ sér tĩ. Kanhkã ra ẽg mũnh mũ, he ãjag tóg tĩ, to jykrén kỹ. Hã ra ãjag tóg nũgme ki vár kãn ke mũ, ha vem nĩ. Ẽmã tỹ Sodoma tá ke ag vỹ, ag jykre pãno to kãgter. Ag tỹ sỹ nén han mũ ve ra ag vãsỹ to jykrén mũ vẽ, kỹ ag kãgter ke tũ nĩ vẽ. Kỹ ag ũri ẽg mré nỹtĩnh mũ vẽ.
Kurã tỹ ẽgno kã ag tóg vẽsỹrénh ke mũ. Hã ra ãjag tóg, ag vẽsỹrénh kãfór han ke mũ, sỹ vẽnh kar jykre tugnỹm ke kurã ẽn kã, ãjag tỹ inh vég mũ ra inh ki ge sór tũ nỹtĩn kỹ,” he tóg.
Kỹ tóg: “jóg',” he mũ. “Tỹ ã kanhkã tãn ag kãfór kar nĩ, kar kỹ ã tỹ ẽprã ke ag kãfór kar nĩ gé,” he tóg. “Inh mỹ tóg há tĩ, ã tỹ nén han mũ ti. Ũ tỹ: ki kanhró mág inh nĩ, he mũ ag mỹ ã tóg, ã jykre ven ja tũ nĩ. Ag mỹ ã tóg kãmén ja tũ nĩ gé. Ũ tỹ gĩr ri ke ki kagtĩg ag hã mỹ ã tóg ven ja nĩ, ã jykre ti,” he tóg.
“Hỹ, hã vẽ. Hã ra tóg há tãvĩ nĩ, jóg',” he tóg.
Kỹ tóg ag mỹ: “inh jóg tóg, inh mỹ tovãnh kãn, ti tỹ nén han mũ kar ẽn ti,” he mũ. “Kỹ ũ pijé ti kósin ki kanhró nĩ'. Inh jóg hã ne inh ki kanhró nĩ'. Kỹ ũ pijé inh jóg ki kanhró nĩ gé'. Inh hã ne ti ki kanhró nĩ', isỹ tỹ ti kósin nĩn kỹ. Hã ra sóg ãjag mỹ ti kãmén jé kãtĩ mũ, sỹ ũn kuprẽg mũ ag mỹ, fag mỹ ke gé“ he tóg.
“Ãjag tỹ Topẽ vĩ ki króm ki kagtĩg nỹtĩ tugrĩn jagtar nỹtĩn kỹ iso kãmũ jẽg. Nén ũ tỹ ãjag mỹ jagy tĩn kỹ iso kãmũ jẽg. Ãjag krĩ tỹ sóg kãnhvy' henh ke mũ mỹr, ha mẽ,” he tóg.
“Inh mré kãmũ jẽg. Ãjag kanhrãn jé sóg ke mũ. Komẽr hã sóg vĩ tĩ. Inh pijé vẽsỹ ũn mág han tĩ'. Vĩ tar han vãnh sóg nĩ. Ãjag tỹ iso kãmũ kỹ ãjag krĩ vỹ há' henh mũ, ha vem nĩ.
Ijykre pijé kufy nĩ'. Isỹ ãjag mỹ nén tó mũ pijé han kórég nĩ',” he tóg.
Kejẽn Jesus tóg trigo kré mĩ tĩ mũ, ti mré mũ tĩ ag mré. Vẽnhkán ke kurã ki ke vẽ, hã ra ag tóg kókĩnkĩr mũ. Hã kỹ ag tóg, trigo kanẽ tỹ kym ke kỹ ko mũ sir.
Kỹ pã'i ag tóg ag vég mũ. Kỹ ag tóg Jesus mỹ: “ha vé, ã mré mũ tĩ ag ne tóg, ag tỹ nén han ke tũ han mũ ha', vẽnhkán ke kurã ki'. Vẽnh rãnhrãj vẽ mỹr,” he mũ.
Hã ra tóg: “vó,” he mũ. “Davi tỹ nén han mũ to jykrén nĩ. Ti kókĩr nĩn kỹ tóg, ti tỹ nén han ke tũ han gé, ti mré mũ tĩ ag mré, hã ra Topẽ pijé ti to jũ mũ'.
Tag han ja ti nĩ, ha mẽ. Topẽ ĩn kã ra rã kỹ tóg, tá Topẽ jamĩ ẽn kó, tỹ ti tỹ konh ke tũ ra. Kỹ tóg ti mré mũ tĩ ag mỹ vin gé. Topẽ tũ ki rĩr tĩ ag hã tỹ konh ke vẽ vẽ. Hã kỹ tóg rán kỹ nĩ, Topẽ vĩ tỹ rán kỹ nĩ ki,” he tóg.
“Kỹ Topẽ tũ ki rĩr tĩ ag jykre to jykrén nĩ gé. Tỹ vẽnhkán ke kurã ra ag tóg rãnhrãj mũgtĩ, Topẽ ĩn krẽm ti tũ ki rĩr kỹ. Hã kỹ ag tóg, tỹ vẽnhkán ke kurã ra ki vẽnhkán tũ nĩgtĩ gé, ge ra ag jykre tóg Topẽ mỹ há nĩ. Hã kỹ tóg rán kỹ nĩ gé.
Ha mẽ, Topẽ ĩn vỹ tỹ ti tũ nĩ. Kỹ ag tóg ti tũ ki rĩr tĩ, tỹ vẽnhkán ke kurã ra. Hã ra sóg Topẽ ĩn kãfór nĩ, Topẽ mỹ. Hã kỹ inh mré mũ tĩ ag tóg Topẽ mỹ há nỹtĩ, ag tỹ vẽnhkán ke kurã ki vẽnhkán tũ ra,” he tóg.
“Kỹ Topẽ vĩ tag to jykrén nĩ gé, ha mẽ. Ãjag tỹ jagnẽ jagãgtãn kỹ tóg ãjag tỹ inh mỹ nén ũ pũn kãfór nĩ, he ja tóg nĩ. Ãjag tỹ tag to jykrén ra ãjag tóg, inh mré ke ag to jũnh ke tũ nĩ vẽ. Ag kókĩr vẽ mỹr. Nén ũ kórég han ja tũ ag nĩ.
Hã ra sóg tỹ vẽnhkán ke kurã to pã'i nĩ. Tỹ sóg ẽprã ke fi kósin nĩ“ he tóg, Jesus ti.
Kỹ tóg ẽmã ẽn tá kutẽ kỹ ẽmã ũ ra tĩ mũ, kỹ tóg vẽnh kanhrãn jafã kã ra rã mũ sir.
Hã ra ũ nĩgé tóg vỹ tá nĩ nĩ. Kỹ ag tóg ón kỹ Jesus mỹ: “mỹ há nỹ, ẽg tỹ vẽnhkán ke kurã ki ũ kygtãg ke tag ti?“ he mũ. Ag tỹ pã'i ag mỹ: “vẽnhkán ke kurã ki tóg Topẽ vĩ mranh tĩ, ti tỹ ũ kygtãg kỹ,” he sór vẽ.
Hã ra Jesus tóg ag mỹ: “ãjag mẽg tỹ vẽnhkán ke kurã ki kãgnó ki kutẽ kỹ ãjag tóg ti kunũnh ke mũ,” he mũ.
“Ẽg mré ke vỹ tỹ, ẽg mẽg kãfór nĩ mỹr. Kỹ tóg há nĩ, ẽg tỹ ẽg mré ke kygtãg ti kỹ, tỹ vẽnhkán ke kurã ra,” he tóg.
Kỹ tóg ũn nĩgé tóg ẽn mỹ: “ã nĩgé tỹ krỹg' hé,” he mũ. Kỹ tóg tỹ krỹg' he kỹ há' he mũ sir.
Kỹ pã'i ag tóg, jũgjũ kỹ pa mũ sir. “Ẽg hỹn hẽ ri kenh mũ, ẽg tỹ ti tén jé?“ he ag tóg mũ, Jesus to.
Hã ra tóg ki kanhró nĩ, ag tỹ ti tén sór ẽn ki. Kỹ tóg tá kãkutẽ mũ sir. Ti tĩg kỹ ũn tỹ hẽn ri ke ag tóg, ti nón mũ mũ, ũn kagyga ag ke gé, fag ke gé. Kỹ tóg ag tỹ há' he kãn mũ sir, fag tỹ ke gé.
Kỹ tóg ag mỹ: “ker isỹ ãjag tỹ há' he tag kãmén hẽ',” he mũ.
Hã ra tag tóg rán kỹ nĩ gé. Vãsỹ Topẽ vĩ tó tĩ tỹ Isaías vỹ Jesus to tag rán ja nĩ,
ha mẽ: “sỹ ũn kuprẽg mũ ẽn, he tóg, Topẽ ti. Inh mỹ rãnhrãj tĩn hã vẽ. Inh fe pẽ vẽgtĩ, sỹ ti ve kỹ tóg inh mỹ sér tĩ. Ti hã mỹ sóg inh kuprĩg jẽnẽnh ke mũ, kỹ tóg inh vĩ tónh ke mũ sir, fóg ag mỹ, kanhgág ag mỹ ke gé, isỹ ag jykre tugnỹm ke ti, he tóg, Topẽ ti.
Vĩ jũ han ke tũ ti nĩ, jũ kỹ vĩ tar han ke tũ ti nĩ gé. Re tá ag tóg ti vĩ mẽnh ke tũ nĩ gé. Komẽr hã tóg vĩnh ke mũ, he tóg, Topẽ ti.
Ẽprã ke ag tỹ inh vĩ mranh kỹ ag tóg vãn tóg tỹ kamkam ke ẽn ri ke nỹtĩ. Hã ra ti pijé ag tỹ kamkam ke kãn ke mũ', isỹ ũ to: inh fe, he mũ ẽn ti. Néj gru tỹ nhyn ke sór ẽn ri ke ag nỹtĩ gé. Ti pijé ag tỹ nhyn kenh ke mũ'. Ag mỹ tóg vĩ há han ke mũ. Tag kar kỹ sóg kejẽn vẽnh kar jykre tugnỹm ke mũ.
Ẽn kã ũ tỹ ti ki ge kỹ nỹtĩ ag hã vỹ krenkren ke mũ, fóg ag mré hã, kanhgág ag mré hã ke gé, he tóg, Topẽ ti,” he ja tóg nĩ, Isaías ti, Jesus to.
Kejẽn ag tóg, Jesus to ũ pére kãmũ mũ, ũn kyvó. Vĩ vãnh tóg nĩ gé. Hã ra tóg jagrẽ kórég nĩ gé. Kỹ Jesus tóg ti tỹ há' he mũ sir. Kỹ tóg vĩ há' he mũ sir. Vãhã tóg ve há han mũ gé sir.
Kỹ tóg vẽnh kar mỹ e tãvĩ tĩ. Kỹ ag tóg jagnẽ mỹ: “Davi krẽ'krẽ ẽn tũ mỹ'?“ he mũ sir, Jesus to. “Ũ tỹ vãsỹ rán kỹ nĩ ẽn tũ mỹ'?“ he ag tóg mũ. Ag mỹ tóg tỹ ti hã ve nĩ.
Kỹ Pã'i ag tóg mẽg mũ sir, Jesus tỹ ti tỹ há' he ẽn ti. Hã kỹ ag tóg Jesus to: “jagrẽ kórég ti nĩ,” he mũ. “Nén-Kórég ag pã'i tỹ ti jagrẽ nĩ, Belzebu ẽn tỹ. Hã kỹ tóg Nén-Kórég ag pan tĩ,” he ag tóg mũ.
Hã ra Jesus tóg, ag tỹ nén to jykrén mũn ki kanhró nĩ. Kỹ tóg ag mỹ: “pã'i pir krẽm ke ag tỹ jagnẽ kato tẽgtẽn kỹ ag tóg jagnẽ kãgtén kãn ke mũ,” he mũ. “Ẽmã pir ki ke ag tỹ jagnẽ kato tẽgtẽ kỹ, ĩn pir krẽm ke fag tỹ jagnẽ kato tẽgtẽ kỹ fag tóg, vẽnh kãpãm kỹ nỹtĩnh mũ, kỹ fag tóg jagnẽ kãgtén kãn ke mũ.
Ge ti nĩ gé. Nén-Kórég tỹ Nén-Kórég ũ kutẽm kỹ tóg Nén-Kórég ag tỹ jagnẽ kato tẽgtẽ han mũ sir. Kỹ ag tóg jagnẽ tỹ tũ' henh ke mũ gé, Nén Kórég ag.
“Belzebu tỹ tóg Nén-Kórég ag pan tĩ,” he ãjag tóg tĩ iso. Jãvo ãjag mré ke ag hỹn vẽjykre tỹ ne tỹ vẽjagrẽ kórég pan tĩ? Ag mỹ Nén-Kórég ag jykre tỹ ag pan tĩ gé', Topẽ jykre tỹ, vó? Topẽ jykre tỹ ag tóg ag pan tĩ. Ãjag tỹ tag to jykrén kỹ ãjag tóg inh jykre há ẽn ki kanhrãn ke mũ vẽ,” he tóg.
“Topẽ kuprĩg jykre tỹ sóg Japo ag pan tĩ mỹr. Topẽ kuprĩg tỹ Japo ag pan kãn kỹ Topẽ tóg tỹ ẽg pã'i nĩ vẽ mỹr. Tag to jykrén nĩ,” he tóg, Jesus ti.
“Ẽg tỹ ũn jũ mẽ tũ mãn sór kỹ ẽg tóg ti se vén tĩ, ke tũ nĩ mũ ra tóg ti tũ ki rĩr ke mũ. Ẽg tỹ ti se kar kỹ hã ẽg tóg ti tũ mãn ke mũ sir,” he tóg. “Ge ti nĩgtĩ, sỹ nén han mũ ti. Japo vỹ tar nĩ. Hã ra sóg hur ti sé, hã kỹ sóg ti tũ ag kygvãn ke mũ sir. Ag jagrẽ kórég pan jé sóg ke mũ gé,” he tóg.
“Ãjag tỹ tỹ inh mré ke tũ nỹtĩn hã kỹ ãjag tóg, inh kato tẽgtẽ mũ. Ãjag tỹ inh mré ẽprã ke ag tỹ Topẽ to kãmũ han tũ nĩn kỹ ãjag tóg, ag kãmũ kamẽg mũ,” he tóg.
“Ha mẽ, ãjag tỹ Topẽ vĩ mranh mũ ra tóg, ãjag mỹ vẽnh pãte fón sór mũ, ãjag tỹ Topẽ to vĩ kónãn mũ ra ke gé. Ãjag tỹ hã ra Topẽ kuprĩg tỹ ũ krĩn kỹ to: Japo tỹ ti jagrẽ nĩ, hen kỹ tóg, ãjag mỹ vẽnh pãte fón mãn ke tũ nĩ sir, Topẽ ti.
Ãjag tỹ iso vĩ kónãn mũ ra tóg, ãjag mỹ vẽnh pãte fón sór mũ gé, ãjag tỹ ẽprã ke fi kósin to vĩ kónãn mũ ra. Ãjag tỹ Topẽ kuprĩg to vĩ kónãn kỹ tóg, ãjag mỹ vẽnh pãte fón mãn ke tũ nĩ. Ãjag tỹ ga kri mũn kỹ tóg, tag tỹ vẽnh pãte fón ke tũ nĩ, Topẽ ti, ãjag ter kar kỹ ke gé,” he tóg, Jesus ti, pã'i ag mỹ.
“Ẽg tỹ ka kanẽ ko há krãn kỹ ti kanẽ vỹ, ko há nĩ, ẽg tỹ ka kanẽ ko vãnh krãn kỹ ti kanẽ vỹ, ko kórég nĩ gé. Ẽg tỹ ti kanẽ ve kỹ ẽg tóg: “ũn kanẽ ko vãnh ja vẽ,” he tĩ. Ge ti nĩgtĩ, ẽg jykre ti. Ũn jykre há tóg há nĩ, jãvo ũn jykre kórég tóg kórég nĩ gé.
Pỹn ri ke ãjag nỹtĩ. Kórég tãvĩ ãjag nỹtĩ, hã ra ãjag tóg, ón kỹ nén ũ há tó sór tĩ. Ẽg jẽnky ki tóg kãkutẽ tĩ, ẽg tỹ nén to jykrén mũ ti. Ẽg jykre kórég tãvĩ nỹtĩn kỹ ẽg tóg, nén ũ kórég tãvĩ tó tĩ. Hã kỹ ãjag pijé tó há han tĩ'.
Ũn jykre há vỹ, nén ũ há kar to jykrén tĩ, kỹ tóg ẽg mỹ tó há han tĩ gé. Ũn jykre kórég vỹ, nén ũ kórég kar to jykrén tĩ gé, kỹ tóg ẽg mỹ tó kónãn tĩ gé sir,” he tóg.
“Ha mẽ, kurã tỹ ẽgno kã, isỹ vẽnh kar jykre tugnỹm ke kurã ẽn kã sóg, ãjag vĩ tugnỹm ke mũ. Ãjag tỹ ón kỹ vĩ ja ẽn ve jé sóg ke mũ gé. Ãjag tỹ nén tó ja kar tugnỹm jé sóg ke mũ, ha vem nĩ,” he tóg.
“Ãjag tỹ vĩ há han ja nĩn kỹ ãjag tóg, inh mỹ há nỹtĩ gé. Ãjag tỹ vĩ kónãn ja nĩn kỹ ãjag tóg, inh mỹ kórég nỹtĩ. Kỹ ãjag tóg to jagtar ke mũ,” he tóg. Ti tỹ ti kato tẽ mũ ag mỹ Topẽ jykre tón hã vẽ.
Kỹ Topẽ vĩ to ẽg kanhrãn tĩ ũ ag tóg Fariseu ũ ag mré Jesus mỹ: “Senhor, ẽg tỹ ã tỹ milagre ũ han venh há tóg tĩ,” he mũ.
Kỹ tóg ag mỹ: “kórég ãjag nỹtĩ,” he mũ. “Topẽ ki ge sór vãnh ãjag tóg nỹtĩ. Ãjag tỹ milagre ve sór mũ tag venh ke tũ ãjag tóg nĩ. Nén pir hã ve jé ãjag tóg ke mũ, hã vỹ: Jonas tỹ nén ve ja ẽn ri ke, he mũ.
Jonas ẽn vỹ, goj tãn nug kã kã nĩ ja nĩgtĩ, kurã tãgtũ ki. Tag ri ke ve jé sóg ke mũ gé. Ga krẽm sóg nỹnh mũ, kurã tãgtũ ki. Tỹ sóg ẽprã ke fi kósin nĩ,” he tóg.
“Kỹ Nínive tá ke ag vỹ, ãjag kato vĩnh ke mũ sir, kurã tỹ ẽgno kã, ha vem nĩ. Ag tỹ Jonas vĩ mẽ kỹ ag tóg ag jykre kórég tovãnh. Tỹ sóg Jonas kãfór nĩ, hã ra ãjag tóg ãjag jykre kórég tovãnh sór tũ nỹtĩ.
Kỹ pã'i mág ẽn fi, ũ tỹ kuvar há tá kãtĩg ja ẽn fi vỹ ãjag mré nĩnh ke mũ gé, kurã tỹ ẽgno kã. Kỹ fi tóg ãjag mỹ vĩ kónãn ke mũ gé. Kuvar há tá fi tóg kãtĩg ja nĩgtĩ, vãsỹ, fi tỹ pã'i mág tỹ Salomão vĩ mẽ jé. Salomão kãfór vỹ tỹ inh nĩ, hã ra ãjag tóg inh vĩ jẽmẽ jãvãnh nỹtĩ,” he tóg, Jesus ti.
Kỹ tóg: “kejẽn sóg ũ ki vẽjagrẽ kórég kutẽm mũ,” he mũ. “Kỹ tóg ga kórég ra tĩ mũ, ti jagrẽ ẽn ti. Goj venh ke tũ tóg nĩ, tá. Vẽnhkán ke tũ tóg nĩ gé, ti tỹ hẽ ri ken kỹ vẽnhkán ke tũ tĩn kỹ.
Kỹ tóg vãhã to jykrén kỹ: “inh jé hỹn tĩg mãn ha, sỹ ũ tá kãkutẽ ja ẽn ra. Inh mỹ tóg tỹ ĩn ri ke ja nĩ,” he mũ. Kỹ tóg ti venh tĩ mũ sir. Hã ra tóg krĩ há nĩ, kỹ tóg ti mỹ ĩn há ri ke nĩ sir, ĩn prur, ĩn kuprã, ĩn sĩnvĩ ri ke.
Kỹ tóg Nén-Kórég tỹ 7 (ke) ag mỹ tónh tĩ mũ sir. Kỹ ag kar tóg ũ ẽn kã ra ge mũ sir. Hã ra ag jykre pãno tóg ti jykre pãno kãfór nĩ. Hã kỹ tóg kórég tãvĩ nĩ sir. Ti jagrẽ pir kutẽm inh vẽ vẽ, hã ra ũ tỹ 8 (ke) ag tóg sir tỹ ti jagrẽ nỹtĩ ha, ti tỹ inh ki rã tũ nĩn kỹ. Ãjag mỹ tóg ge nĩnh mũ, kurã tỹ ẽgno kã. Ãjag jykre pãno to ãjag tóg jagtar ke mũ,” he tóg, Jesus ti.
Ti tỹ ver tỹ vẽmén jẽ ra ti mỹnh fi tóg, tá jun mũ sir, ti jãvy ag mré. Ti mỹ fag tóg vẽnh vĩ jẽnẽg mũ, fag tỹ ti mré vẽmén jé.
Kỹ ũ tóg ti mỹ tónh kãtĩ mũ. “Ã mỹnh fi vỹ re tá jẽ, ã jãvy ag mré. Fag tỹ ã mré vẽmén ke nẽji,” he tóg, Jesus mỹ.
Kỹ tóg ũ tỹ ti mỹ tó mũ ẽn mỹ: “mẽ',” he mũ. “Inh mỹnh fi mỹ'? Inh jãvy ag mỹ'?“ he tóg.
Kỹ tóg ti mỹ ti mré mũ tĩ fag ven mũ sir, ti nĩgé tỹ. Kỹ tóg: “inh mỹnh pẽ fi hã vẽ, inh jãvy pẽ ag hã vẽ gé,” he mũ, ti mré mũ tĩ ag to.
“Ũ tỹ inh panh tỹ kanhkã tá nĩ ẽn vĩ ki króm mũ ag hã vỹ tỹ, inh jãvy pẽ nỹtĩnh mũ, inh ve pẽ fag ke gé, inh mỹnh pẽ fi ke gé,” he tóg, Jesus ti.
Kurã ẽn kã Jesus tóg, ĩn tá kãkutẽ mũ, kỹ tóg goj nig mág ra tĩ mũ. Tá tóg nĩ nĩ sir.
Kỹ ũ tỹ hẽn ri ke ag vỹ tá vẽnh mãn mũ sir, ti rã hã, kỹ tóg canoa kã ra rã kỹ kã kã nĩ mũ sir, jo ũn e ẽn ag tóg nig fyr tá nỹtĩ.
Kỹ tóg ag kanhrãn mũ sir. Ag mỹ tóg: “ũ tỹ Topẽ vĩ tó tĩ ag vỹ ge nỹtĩnh mũ, ha mẽ,” he mũ. “Kejẽn ũ tóg nén fy krãn jé tĩ mũ.
Ti tỹ krãn kỹ ti fy ũ tóg, ẽpry kri kutẽ mũ, kỹ sẽsĩ tóg ko mũ sir.
Ti fy ũ tóg, pãró kri krãn kỹ nĩ, ga e tũ ki. Ge ra tóg kãnhmar mur mũ vẽ, ga sĩ ẽn ki.
Hã ra tóg rã tỹ ẽg nĩno kã sa kỹ ti pũn mũ. Ti jãre han tũ nĩn kỹ tóg, tóg mũ.
Ti fy ũ tóg, sónh kã ki krãn kỹ nĩ gé, kỹ sónh tóg ti mré mur mũ, kỹ tóg ti kri rũm ke mũ. Kỹ tóg tũ' he mũ sir.
Ti fy ũ tóg vãhã, ga há ki krãn kỹ nĩ, kỹ tóg mur há han mũ, mog há han tóg mũ gé, kanẽn há han tóg mũ gé sir. Ũ tóg kanẽ tỹ 100 han mũ, jo ũ vỹ kanẽ tỹ 60 han mũ gé, jo ũ vỹ tóg kanẽ tỹ 30 han mũ.
Ha to jykrén há han,” he tóg, Jesus ti.
Kỹ ti mré mũ tĩ ag tóg ti to kãmũ mũ, kỹ ag tóg ti mỹ: “ã tỹ ne tó nẽ?“ he mũ.
Kỹ tóg ag mỹ: “ãjag hã ne, ũ tỹ kanhkã tá nĩ ẽn tỹ tỹ ẽg pã'i nĩ ẽn ki kanhró nỹtĩnh mũ',” he mũ. “Jãvo ũn e ẽn ag vỹ, ki kanhrãn kãn ke tũ nĩ.
Hã kỹ tóg ge nĩ. Ũ tỹ nén ũ to jykrén há han kỹ tóg ũ to jykrén mãn', ũ to jykrén mãn' he tĩ. Komẽr hã tóg to jykrén kãn ke mũ. Ũ tỹ nén ũ to jykrén tũ nĩn kỹ tóg ti mỹ tũ tĩ, ti tỹ to jykrén sĩ han mũ ra.
Hã kỹ sóg ũn e ẽn ag mỹ nén kãme hã tó mũ, ag tỹ mẽg mũ ra han sór tũ nỹtĩn kỹ. Kỹ ag tóg ón kỹ mẽ ja nĩ sir, hã kỹ ag ki kagtĩg nỹtĩ, to jykrén tũ ag nỹtĩ sir.
Hã ra Isaías tóg tag rán ja nĩ gé, ha mẽ. “Mẽ jé ãjag tóg ke mũ, ón kỹ, hã ra tóg ãjag tỹ to jykrén tũ tĩnh mũ, hã kỹ ãjag tóg ki kagtĩg nỹtĩnh mũ.
Povo tag ag vỹ, krĩ tũ nỹtĩ. Nĩgrẽg kutu ag nỹtĩ. Kanẽ kyvó ag nỹtĩ gé, ag tỹ inh ki ge sór tũ nỹtĩn kỹ. Hã kỹ sóg ag tỹ há' henh ke tũ nĩ gé,” he tóg, Topẽ ti, he ja tóg nĩ, Isaías ti, povo tag to,” he tóg.
“Ag jãvo ãjag hã vỹ, nĩgrẽg há nỹtĩ, hã kỹ ãjag tóg, jẽmẽ há han mũ.
Ha mẽ, vãsỹ ke tỹ hẽn ri ke ag vỹ, inh ve sór e ja nĩgtĩ, ãjag tỹ ũri vég mũ tag ti. Hã ra ag tóg inh kãtĩg ke jo kãgter kãn. Topẽ vĩ tó tĩ ag vẽ. Jykre kuryj ja ag nỹtĩ. Ge ra ag tóg inh ve ja tũ nĩgtĩ. Ãjag hã ne inh vĩ mẽg mũ', inhhã',” he tóg, Jesus ti, ti mré mũ tĩ ag mỹ.
“Kỹ sóg ãjag mỹ ẽg tỹ nén fy krãn kãmén há han mũ, ha mẽ.
Ũ tóg kejẽn, ón kỹ Topẽ vĩ mẽg mũ. Hã ra tóg to jykrén tũ nĩ. Kỹ Nén-Kórég vỹ, ti mỹ tỹ tũ' he mũ sir, ti tỹ mẽ ja ti tỹ. Kã jatu tóg nĩ sir. Nén fy tỹ ẽmĩn kri kutẽ mũ ẽn hã vẽ.
Kỹ ti fy ũ tóg, pãró kri krãn kỹ nĩ. Ũ vẽ gé. Topẽ vĩ mẽg tóg mũ gé. Kỹ tóg kãnhmar: he, he mũ sir. Ti mỹ tóg sér tĩ.
Hã ra tóg tỹ nén ũ kré jãre tũ ẽn ri ke nĩ mỹr. Hã kỹ tóg tĩg sĩ han mũ, Topẽ mré. Nén ũ jagy kutẽ kỹ tóg, Topẽ tovãnh mũ sir, ũ tỹ Topẽ vĩ tugrĩn ti kato tẽ kỹ.
Ti fy ũ tóg sónh kã ki krãn kỹ nĩ. Ũ vẽ gé. Topẽ vĩ mẽg tóg mũ gé. Hã ra tóg ti rãnhrãj hã mĩ ẽkrég mũ sir. Nén kar to én tóg mũ sir. Ón kỹ tóg riko nĩ sór mũ. Hã kỹ tóg Topẽ vĩ kã jatu' he mũ sir. Kỹ tóg kanẽn há han tũ nĩ sir.
Ti fy ũ tóg ga há ki krãn kỹ nĩ. Ũ vẽ gé. Topẽ vĩ mẽg tóg mũ gé. Mẽ kỹ tóg to jykrén mũ sir. Kỹ tóg kanẽn há han mũ sir. Kỹ ũ vỹ tóg kanẽ tỹ 100 han, jo ũ vỹ tóg kanẽ tỹ 60 han mũ, jo ũ vỹ tóg kanẽ tỹ 30 han mũ gé,” he tóg.
Kỹ tóg vãnh to kãmén kỹ: “Nén-Kórég tỹ inh rãnhrãj kókén sór mũ vỹ ge nỹnh mũ, ha mẽ,” he mũ. ”Kejẽn ũ tóg ti japỹ tá nén ũ fy krãn mũ.
Kỹ tóg nũr tĩ mũ, ti camarada ag ke gé. Kỹ ti kato tẽ ẽn tóg kutyg kỹ ti japỹ ra tĩ mũ, kỹ tóg tá jun kỹ vãnh fy krãn mũ, ti jakré ẽn kãmĩ. Kỹ tóg tĩ mũ sir.
Kỹ ti jakré tóg mur mũ, mog tóg mũ, kanẽn tóg mũ gé sir. Hã ra vãnh tóg ti mré mur mũ gé.
Kỹ ti camarada ag tóg ti mỹ: “nén ũ fy krãn ẽg tóg mũ vẽ, hã ra vãnh tóg ti mré mur mũ. Ne nẽ hỹn?“ he mũ.
Kỹ tóg ag mỹ: “ẽg kato tẽ ẽn rãnhrãj hã vẽ,” he mũ. “Ẽn hã vỹ isũ kókég mũ'. “Kỹ ag tóg ti mỹ: “kỹ ẽg mỹ vãnh ẽn kunũnh ke tũ nĩ'?“ he mũ.
Kỹ tóg ag mỹ: “hỹ,” he mũ. “Ãjag tỹ vãnh ẽn kunũnh kỹ tóg inh mỹ ãjag tỹ ti pẽn ũ kunũnh ha mẽ tĩ, vãnh mré. Kỹ kunũnh tũg nĩ.
Vãnh hỹn tóg inh jakré mré mog mũ gé. Kỹ sóg ẽg tỹ krenh ken kỹ ũ tỹ krég mũ ag mỹ: “vãnh kre vén nĩ,” henh ke mũ. “Kỹ tugfĩn nĩ, ẽg tỹ pũn jé. Kar kỹ ãjag tóg inh jakré krenh ke mũ, sỹ pãjó krẽm vin han jé,” he tóg, ag patrão ti,” he tóg, Jesus ti. Ti tỹ ũ tỹ ón kỹ Topẽ ki ge kỹ nỹtĩ ẽn ag tón hã vẽ.
Kỹ tóg ag mỹ: “ũ tỹ kanhkã tá nĩ ẽn tỹ tỹ ẽg pã'i nĩ vỹ ge nĩnh mũ, ha mẽ,” he mũ gé. “Ka tỹ krén ri ke tóg nĩ. Ti krãn ẽg tóg tĩ.
Ti mog kỹ tóg vãhã vãnh kãfór kar nĩ. Hã kỹ sẽsĩ ag vỹ ti féj kã ki ti jagfe han kỹ kã ki krẽg tĩ,” he tóg.
Kỹ tóg fag mỹ: “Topẽ tỹ tỹ ẽg pã'i nĩ vỹ ũn tỹtá fag tỹ ẽmĩ han ri ke nĩ,” he mũ gé. “Ẽmĩ han jé fag tóg, ẽmĩ jãgja jafã tỹ fermento ẽn tỹ farĩnh mré jãgjãg tĩ. Kỹ tóg tỹ són ke kãn tĩ,” he tóg.
Nén tỹ hẽn ri ke kãmén tóg tĩ, Jesus ti, vẽnh kar mỹ. “Topẽ tỹ tỹ ẽg pã'i nĩnh ke vỹ tag ri ke nĩ,” he tãvĩ han tóg tĩ ag mỹ.
Hã ra tóg rán kỹ nĩ gé. Vãsỹ Topẽ vĩ tó tĩ ũ tóg Jesus to tag rán ja nĩ, ha me: “nén tỹ hẽn ri ke kãmén jé sóg ke mũ. Inh jo tó ja tũ ẽn tó jé sóg ke mũ. Ũ vỹ tag mẽ ja tũ nĩ ver, sỹ tónh ke mũ tag,” he ja tóg nĩ, Topẽ vĩ tó tĩ ẽn, Jesus to.
Ag mỹ kãmén kãn kar kỹ tóg, vẽnh e ẽn ré kỹ ĩn kã ra rã mũ, Jesus ti. Kỹ ti mré mũ tĩ ag tóg, ti to kãmũ mũ, ti ki jẽmẽ jé. “Ẽg mỹ ã tỹ ag mỹ kãmén ja ẽn ti tó mãn nĩ, ã tỹ ag mỹ ẽkré mré vãnh tó ja ẽn ti. Ẽg tỹ ver to jykrén tũ tóg tĩ,” he ag tóg mũ.
Kỹ tóg ag mỹ: “ẽprã ke fi kósin vỹ nén ũ fy krãn mũ. Inh hã vẽ,” he mũ.
“Ga hã to sóg: ẽpỹ, he mũ. Kỹ inh jakré vỹ tỹ, Topẽ krẽ ag ri ke nỹtĩ, kỹ vãnh vỹ tỹ, Nén-Kórég krẽ ag ri ke nỹtĩ gé.
Ũ tỹ ag han mũ vỹ tỹ, Japo ti nĩ, Nén-Kórég ẽn krẽ ag. Ti krenh ke kurã hã vỹ: kurã tỹ ẽgno, he mũ. Ũ tỹ inh jakré krenh ke mũ ag vỹ tỹ, Topẽ tỹ jẽgnẽ jafã ag nỹtĩ.
Kurã tỹ ẽgno kã ag tóg, ẽg tỹ vãnh pũn ẽn ri ke han ke mũ, Japo tũ ag tỹ.
Ẽprã ke fi kósin ẽn, inh hã vỹ, isỹ jẽgnẽ jafã ẽn ag jẽgnẽnh ke mũ sir, kỹ ag tóg, ũ tỹ vẽjykre pãno han mũ kar ag génh kãn ke mũ, ũ tỹ ũ ag mỹ: “ha jatun mỹ Topẽ vĩ mranh,” he mũ kar ag ke gé.
Ag génh kỹ ag tóg, pĩ gru mág ẽn ki ag vãm ke mũ sir. Tá ag tóg vẽsỹrénh tãvĩ han ke mũ. Ag jã tỹ ag tóg gyngyn kenh ke mũ, jũ kỹ, vẽsỹrénh kỹ ke gé.
Ag jãvo ũn jykre kuryj ag vỹ, hapẽ nỹtĩnh mũ, sĩnvĩ, kókov, rã gru ri ke, ag tỹ ag jóg tá nỹtĩn kỹ sir, ag tỹ ũ tỹ kanhkã tá nĩ ẽn tỹ tỹ ẽg pã'i nĩ ven kỹ. Ha mẽ há han,” he tóg, Jesus ti.
“Kỹ ẽg tỹ kanhkã tá nĩ ẽn tỹ tỹ ẽg pã'i nĩ venh ke vỹ, tag ri ke nĩ gé, ha mẽ. Ũ tỹ ti patrão japỹ tá jãnkamy ne kunũnh kỹ péju mãn kỹ nĩm ẽn ri ke tóg nĩ. Ti péju mãn kar kỹ tóg, ti tỹ nén kar fón kãn mũ sir, ti kaja to ẽpỹ ẽn vyn jé sir. Ti tỹ ẽpỹ ẽn vyn kar kỹ jãnkamy ẽn vỹ tỹ, ti tũ nĩ sir,” he tóg. Ti tỹ ẽg tỹ ti ki rã há han ke kãmén hã vẽ.
“Ẽg tỹ ũ tỹ kanhkã tá nĩ ẽn tỹ tỹ ẽg pã'i nĩ venh ke vỹ tag ri ke nĩ gé, ha mẽ,” he tóg mũ gé. “Negociante ũ tóg jãnka han jafã tỹ negociar he tĩ, pérola tỹ. Hã kỹ tóg ũn há kuprẽg tĩgtĩ.
Kejẽn tóg ũn hapẽ ũ vég mũ sir, ũn kaja e. Kỹ tóg ti tũ vãm kãn mũ sir, ti tỹ ũn sĩnvĩ pẽ ẽn kũpra he jé,” he tóg, Jesus ti. Ti tỹ ẽg mỹ ẽg tỹ ti ki rã há han ke kãmén mãn hã vẽ gé.
“Ẽg tỹ Topẽ tỹ tỹ ẽg pã'i nĩ venh ke kãme ũ vẽ gé, ha mẽ,” he tóg mũ gé. “Rede ri ke tóg nĩ, ẽg tỹ tỹ pirã kugmĩ jafã ẽn. Ti fón ẽg tóg tĩ, goj kã ki, ẽg tỹ pirã kugmĩ jé, kãkufár ke gé.
Goj ki fón kar kỹ ẽg tóg nỹgnỹn tĩ sir, kỹ ẽg tóg, pirã mré kãkufár gég tĩ. Génh kỹ ẽg tóg, ũn mág hã kuprẽg tĩ, ma mũ jé. Ũn kãsir ẽn tugvãnh ẽg tóg tĩ.
Ge ti nĩnh mũ, kurã tỹ ẽgno kã. Topẽ tỹ jẽgnẽ jafã ag tóg, ũn jykre kuryj ag kuprẽg ke mũ, Topẽ mỹ.
Ũn jykre pãno ag vãvãm jé ag tóg ke mũ, pĩ gru mág ẽn ki. Tá ag vẽsỹrénh ke vẽ sir. Ag jã tỹ ag tóg gyngyn kenh ke mũ, tỹ ag gangan kenh ke mũ, jũ kỹ, vẽsỹrénh kỹ,” he tóg, Jesus ti.
Kỹ tóg ti mré mũ tĩ ag mỹ: “ãjag mỹ tag to jykrén kãn mũ ha?“ he mũ. Kỹ ag tóg ti mỹ: “hỹ,” he mũ sir.
Kỹ tóg ag mỹ: “kỹ tóg há tĩ,” he mũ. “Ũ tỹ Topẽ vĩ to ẽg kanhrãn tĩ ẽn, ti tỹ kanhkã tá nĩ ẽn jykre han kỹ tóg ge nĩ, ha mẽ. Ẽg panh ri ke ti nĩ. Kejẽn tóg ẽg mỹ ti tỹ nén sĩnvĩ ven tĩ, ti tỹ ũri mãg mũ ti, ti tỹ vãsỹ mãn ja ẽn ke gé,” he tóg. Ti tỹ ẽg tỹ Topẽ vĩ to vẽnh kanhrãn mág han tón hã vẽ.
Ag mỹ kãmén kãn kar kỹ tóg, tá kãkutẽ mũ sir.
Kỹ tóg ti jamã ra tĩ mũ sir. Tá jun kỹ tóg, vẽnh kanhrãn jafã krẽm ag kanhrãn mũ. Kỹ tóg ag mỹ e tĩ, ti vĩ ti. Kỹ ag tóg ti to vĩ kónãn mũ. “Hẽn tán hỹn ki kanhrãn, vẽjykre tag ki? Ũ nỹ hỹn ti kanhrãn, ti tỹ nén han vãnh tag hynhan jé?
Ðn han tĩ ẽn kósin vẽ mỹr. Ti mỹnh fi vỹ tỹ Maria fi nĩ, kỹ ti jãvy ag vỹ ki nỹtĩ, Tiago, José, Simão, Judas.
Kỹ ti ve fag vỹ, tag ki nỹtĩ gé, ẽg mré. Ti tỹ ne jé ẽg kãfór nĩ sór nẽ hỹn?“ he ag tóg mũ sir, Jesus to.
Kỹ tóg ag mỹ tỹ ũ nỹ. Kỹ Jesus tóg ag mỹ: “ẽmã ũ tá ag tóg Topẽ vĩ tó tĩ to é he tũ nĩgtĩ. Jãvo ti jamã tá ke ag tóg ti to é he tĩ, ti mré ke ag, ti kanhkã ag,” he mũ.
Kỹ tóg tá milagre e hynhan tũ nĩ, ag tỹ ti ki ge jãvãnh nỹtĩn kỹ.
Kỹ kejẽn pã'i mág tỹ Herodes vỹ mẽg mũ, Jesus kãme ti.
Kỹ tóg ti camarada ag mỹ: “João Batista hỹn, ãjag tỹ inh mỹ ũ tó mũ ẽn ti,” he mũ. “Ti hỹn rĩr mãn, sỹ ti tén kar kỹ, hã kỹ tóg milagre tỹ hẽn ri ke hynhan tĩgtĩ,” he tóg, Herodes ti, Jesus to.
Herodes vỹ João se ja nĩ, Herodias fi tugnĩn. Ti jãvy tỹ Filipe prũ ja fi vẽ, hã ra tóg fi tỹ prũg mũ, Herodes ti. Hã kỹ João tóg ti mỹ:
“ã hã ne tóg, ã mré ke prũ fi tỹ prũg mũ',” he ja nĩ. “Fi ki ã tóg Topẽ vĩ mranh mũ,” he tóg, João ti, Herodes mỹ.
Kỹ Herodes tóg ti tén sór mũ, hã ra tóg vẽnh kar kamẽg mũ. Vẽnh kar tóg João to: “Topẽ vĩ tó tĩ ũ vẽ,” he tĩ.
Hã ra tóg kejẽn Herodes mur ja kurã tá krỹg mũ. Kỹ fénhta ẽn kã Herodias fi kósin fi vỹ ag jo vẽnh grén mũ sir, ti mré jẽg mũ ag jo. Kỹ tóg Herodes mỹ sĩnvĩ nĩ.
Kỹ tóg fi mỹ: “ã tỹ nén to vĩ mũ kar nĩm jé sóg ke mũ ã mỹ, sỹ ke há vẽ,” he mũ.
Kỹ fi tóg fi mỹnh fi mỹ tó mũ. Kỹ fi mỹnh fi tóg, fi krĩn mũ, fi tỹ João krĩ to vĩ jé. Kỹ fi tóg: “inh mỹ ũri João Batista krĩ tỹ pénky kã kã nĩm,” he mũ.
Kỹ tóg ti mỹ e tĩ sir, ti tỹ ti tén jé. Hã ra tóg fi mỹ: “sỹ ke há vẽ,” he ja nĩ, kỹ ti mré jẽg mũ ag vỹ mẽ kãn ja nĩ. Kỹ tóg fi mỹ: “he,” he mũ sir.
Kỹ tóg soldado ũ jẽnẽg mũ, ti tỹ João krĩ kym jé. Hã ra João tóg vẽse ja kã kã nĩ nĩ.
Kỹ tóg ti krĩ kym mũ sir. Pénky kã kã nĩm kỹ tóg, fi mỹ nĩm mũ, tytãg fi mỹ, ti krĩ ti. Kỹ fi tóg fi mỹnh fi mỹ ma tĩ mũ.
Kỹ ti mré mũ tĩ ag tóg, ag tỹ mẽ kỹ ti vyn kãmũ mũ, vẽnh kej tá ti péju jé. Ti péju kar kỹ ag tóg Jesus mỹ tónh mũ mũ.
Jesus tóg, ti tỹ João ter mẽ kỹ tá kãkutẽ mũ, canoa kãmĩ. Kỹ tóg ẽmã tũ ja ra tĩ mũ sir, ti pir mỹ nĩ jé. Hã ra vẽnh e ẽn ag tóg ti tĩg mẽg mũ. Kỹ ag tóg ti nón mũ mũ, ag pẽn kã, ẽmã kar tá kãmũ kỹ.
Kỹ Jesus tóg kafã ũ tá vag ke mũ, kỹ tóg tá ũn e ẽn ag vég mũ sir, ti nón kãmũ mũ ẽn ag. Kỹ ag tóg ti mỹ jagtar nỹtĩ. Ag jagãgtãn kỹ tóg, ag kã mĩ ũn kagyga ag tỹ há' he mũ sir.
Hã ra tóg rãké nỹ sir, kỹ ti mré mũ tĩ ag tóg ti mỹ: “rãké ti nỹ ha,” he mũ. “Tag mĩ tóg ẽmã tũ tĩ. Kỹ tóg ã tỹ ag jẽgnẽnh há tĩ, ag tỹ ẽmã ũ ra mũ jé, vẽjẽn kũpra he jé,” he ag tóg mũ.
Hã ra Jesus tóg ag mỹ: “ha inhhã ag jẽn, kỹ ag tóg hẽ ra mũnh ke tũ nĩ,” he mũ.
Kỹ ag tóg ti mỹ: “hã ra tóg tũ tĩ, vẽjẽn tĩ,” he mũ. “Ẽmĩ tỹ 5 (ke) hã vỹ ki nỹtĩ, pirã régre ke gé,” he ag tóg.
Kỹ tóg ag mỹ: “inh mỹ ma kãmũ jẽg ge,” he mũ.
Kỹ tóg ũn e ẽn ag mỹ tó mũ, ag tỹ re tá nĩgnĩ kỹ nỹtĩ jé. Kỹ tóg ẽmĩ tỹ 5 (ke) ẽn mãg mũ, pirã régre ẽn ke gé. Kỹ tóg kanhkã ki ẽvãnh mũ sir. Vẽjẽn ẽn to tóg Topẽ mré vĩ mũ sir. Kỹ tóg vãhã ẽmĩ kénh kỹ ti mré mũ tĩ ag mỹ vin mũ sir, ag tỹ kãnhkrén jé, ũn e ẽn ag mỹ.
Kỹ vẽnh kar tóg ko kãn kỹ funfór mũ sir. Hã ra tóg kén mũ. Kẽj tỹ 12 (ke) fãn ag tóg mũ, ti ke tỹ.
Ẽmĩ ko mũ ẽn ag tóg tỹ ũn tỹ 5 mil (ke) ag nỹtĩ, ũn tỹtá mré tó tũ, fag krẽ mré tó tũ, hã ra fag tóg tá e nỹtĩ gé mỹr, ha mẽ.
Kỹ tóg ti mré mũ tĩ ag mỹ tó mũ, ag tỹ canoa kã mĩ mũ jé, ag tỹ ti jo kafã ũ ra mũ jé. “Isỹ ver ũn e tag ag mỹ: ha mũjẽg, henh ke vẽ,” he tóg ag mỹ.
Ag mũ kar kỹ tóg, ti pir mỹ krĩ ra tãpry mũ, Topẽ mré vĩ jé. Ti tỹ tá nĩ ra tóg kutyg mũ sir.
Kỹ canoa tóg goj nig mág ẽn kã mĩ tĩ mũ sir, kafã ũ ra. Nig fyr tóg kuvar gy nĩ. Kãka vỹ ag kato tẽ mũ gé, hã kỹ ag tóg mũ kónãn mũ. Kỹ goj tóg krém krém ke sa nĩ, kỹ tóg ag kutãn mũ, goj ti.
Hã ra Jesus tóg kurã ke ra ag to kãtĩ mũ, goj kri tĩg kỹ, ti pẽn kã.
Kỹ ti mré mũ tĩ ag tóg ti vég mũ, ti tỹ goj kri tĩg kỹ, kỹ ag fe tóg jũrũn ke mũ. “Vẽnh kuprĩg vẽ,” he ag tóg mũ. Ti kamẽg kỹ ag tóg vẽkrẽnkrẽr mũ sir.
Hã ra Jesus tóg ag mỹ: “inh kamẽg tũg nĩ, inh hã vẽ, jũrũn ke tũg nĩ,” he mũ.
Kỹ Pedro tóg ti mỹ: “ã hã mỹ'? Kỹ inh mỹ tó, isỹ ã to tĩg jé, goj kri tĩg kỹ,” he mũ.
Kỹ Jesus tóg ti mỹ: “kunĩg ge,” he mũ. Kỹ Pedro tóg canoa ki kãkutẽ kỹ goj kri tĩ mũ sir, Jesus to.
Ti tỹ goj kri tĩg kỹ tóg vãhã, kãka ki ẽvãnh mũ, kỹ tóg mũmẽg mũ sir. Mũmẽg kỹ tóg goj ki pun ke kỹ ter kren mũ. Kỹ tóg prẽr mũ. “Senhor, inh kren han nĩ,” he tóg.
Kỹ Jesus tóg vẽsỹmér ti kãgmĩg mũ. Kỹ tóg ti mỹ: “inh ki rã há han tũ ã tóg nĩ, vỹ,” he mũ. “Ã hã ne tóg: inh mỹ tá jun mũ vỹ? he mũ', hã kỹ ã tóg ki pun ke kren mũ,” he tóg.
Kỹ ag tóg canoa kã ki ge mũ sir. Kỹ kãka ẽn tóg tũ' he mũ sir, vẽsỹmér.
Kỹ tóg ag mỹ há tĩ. Kỹ ag tóg Jesus ki ge há han kỹ ti mỹ: “Topẽ kósin vỹ tỹ ã nĩ, mỹr,” he mũ.
Kỹ ag tóg kafã ũ tá junjun mũ sir, ga tỹ Genesaré tá.
Tá ke ag tóg, ag tỹ Jesus ve kỹ ti ki kanhrãn mũ. Kỹ ag tóg vẽnh kar mỹ vẽnh vĩ jẽgnẽg mũ sir, ag tỹ ũn kagyga ag tatĩ kãmũ jé, Jesus to.
Kỹ ag tóg Jesus mỹ to vĩ mũ, ag tỹ ti kur tóv mẽ jé. Kỹ ũ tỹ ti kur mẽg mũ ag tóg há' he kãn mũ sir.
Kỹ kejẽn pã'i ũ ag tóg Jerusalém tá junjun mũ, Jesus tá, Topẽ vĩ to ẽg kanhrãn tĩ ag mré hã. Jesus mỹ ag tóg:
“ã mré mũ tĩ ag ne tóg ẽg jykre si mranh tĩ',” he mũ. “Ẽg jykre si ki ẽg tóg ẽg jẽn ke jo nĩgpég tĩ. Jãvo ag tóg ag nĩgpég tũ ra jẽg tĩ, ã mré mũ tĩ ag“ he ag tóg.
Kỹ Jesus tóg ag mỹ: “ãjag hã vỹ Topẽ vĩ mranh tĩ, inhhã, ãjag tỹ ãjag jykre si han kỹ,” he mũ.
“Topẽ tỹ ẽg mỹ tón hã vẽ, ha mẽ: “ã mỹnh fi mré ã panh kamẽg nĩ, fag jagãgtãn nĩ,” he ja tóg nĩ. Kỹ tóg tag tó mũ gé, ha mẽ: “ũ tỹ ti han mũ fag mỹ vĩ kónãn mũ ẽn tén jé ã tóg ke mũ,” he ja tóg nĩ gé, Topẽ ti.
Ti jãvo ãjag tóg tag tó tĩ, ha mẽ: “ã panh mỹ nén ũ nĩm tũg nĩ, ã mỹnh fi mỹ nĩm tũg nĩ gé, ã tỹ fag mỹ: “sỹ ãjag mỹ nén ũ nĩm ke vẽ vẽ, hã ra sóg Topẽ mỹ nĩm sór mũ,” hen kỹ. “Ũ tỹ tag han kỹ tóg há tĩ,” he ãjag tóg tĩ.
Hã kỹ ãjag tóg Topẽ vĩ tỹ tũ' he tĩ, ãjag tỹ ãjag jykre si hã han kỹ,” he tóg.
“Jykre régre ãjag nỹtĩ, ha mẽ. Hã kỹ Isaías vỹ ãjag to vĩ ja nĩgtĩ, ti tỹ tag tó kỹ, ha mẽ.
“Povo tag vỹ ag nũnẽ hã tỹ inh mỹ vĩ há han tĩ, hã ra ag jykre pijé tỹ inh jykre nỹ',” he ja tóg nĩ.
“Fagrĩnh mỹ ag tóg iso grĩnhgrĩnh ke tĩ, hã ra ag tóg ẽprã ke ag jykre to: Topẽ tỹ tón hã vẽ, he tĩ,” he ja tóg nĩgtĩ, Isaías ti. Ki hã tóg tó ja nĩ, ãjag to, ãjag jykre régre nỹtĩn kỹ,” he tóg, Jesus ti.
Kỹ tóg vẽnh kar jé prẽr mũ sir, ag tỹ ti rã hã nỹtĩ jé, ti vĩ jẽmẽ há han jé. Kỹ tóg ag mỹ: “ha mẽ, sỹ nén tó mũ ti, kỹ to jykrén nĩ gé,” he mũ.
“Ẽg jẽn pijé ẽg kavénh tĩ'. Ẽg jẽnky kã ra ẽg tóg rãg tĩ, vẽjẽn tỹ. Nén ũ tỹ ẽg ki kãpa hã vỹ ẽg kavénh tĩ, ha mẽ,” he tóg.
Kỹ ti mré mũ tĩ ag tóg ti to kãmũ kỹ ti mỹ: “ha mẽ,” he mũ. “Pã'i ag vỹ ã to jũ nỹtĩ, ã tỹ ag mỹ: vẽjẽn pijé ẽg kavénh tĩ', hen kỹ,” he ag tóg ti mỹ.
Kỹ tóg ag mỹ: “ẽg jóg mág tỹ nén krãn ja tũ ẽn vãm kãn kỹ nĩnh ke vẽ, ẽg jóg tỹ kanhkã tá nĩ tỹ nén krãn ja tũ ẽn ti,” he mũ. “Ag pijé tỹ Topẽ krẽ nỹtĩ', pã'i ẽn ag, hã kỹ tóg ag vãm ke mũ,” he tóg.
“Hã kỹ ag to jykrén tũg nĩ. Ũn kyvó ag mỹ ag tóg: “sỹ ã jãmĩ tĩg ke vẽ,” he tĩ, hã ra ag tóg ag kóm kyvó nỹtĩ gé, kỹ ũn kyvó tỹ ũn kyvó jãmĩ tĩg kỹ ag tóg kãgnó ki vár kãn ke mũ, ha vem nĩ,” he tóg. Ag tỹ nũgme ki vár ke to ken hã vẽ, hã vỹ: kãgnó ki vár, he mũ.
Kỹ Pedro tóg ti mỹ: “ẽg mỹ kãmén há han nĩ, ã vĩ tag,” he mũ.
Kỹ Jesus tóg ag mỹ: “kỹ ãjag mỹ ver ki kanhrãn tũ'?“ he mũ.
“Mỹ ãjag tỹ to jykrén tũ tĩ'?“ he tóg. “Ha vé, ẽg tỹ ẽg jẽn tỹ ẽg jẽnky kã ra rãg kỹ tóg ẽg nug kã ra rã mũ, kar ẽg tóg fón mũ sir.
Nén tỹ ẽg ki kãpa mũ vỹ tỹ ẽg jykre nĩ, hã kỹ tóg ẽg kavénh tĩ.
Nén tỹ ẽg ki kãpa mũn hã vẽ, ha mẽ: jykrén kónãn, ũ tén, ti prũ tũ fi mré nỹ, fi mén tũ mré nỹ, ũn mén tũ fag to én, nén ũ péju, ũ to ón, ũ to vĩ kónãn.
Nén tỹ ẽg ki kãpan hã vẽ, ẽg kavénh tĩn hã vẽ. Ẽg tỹ nĩgpég tũ ra jẽn kỹ ti pijé ẽg kavénh tĩ',” he tóg, Jesus ti.
Kỹ Jesus tóg tá kãkutẽ kỹ ga ũ ra tĩ mũ, ẽmã tỹ Tiro ra, ẽmã tỹ Sidom ra.
Ti tỹ tá jun kỹ fóg ũ fi tóg ti venh kãtĩ mũ. Ga tỹ Canaã tá ke fi vẽ. Kỹ fi tóg Jesus tá jun kỹ prẽr mũ. “!..Senhor, Davi krẽ'krẽ..!“ he fi tóg. “!..Inh jagãgtãn ra..!“ he fi tóg. “!..Inh kósin fi vỹ jagrẽ kórég tãvĩ nĩ, inh mỹ tóg ã tỹ fi mỹ kutẽm há tĩ..!“ he fi tóg, prẽr kỹ.
Hã ra Jesus tóg fi mỹ vĩ tũ nĩ. Kỹ ti mré mũ tĩ ag tóg ti mỹ: “ã mỹ fi ve sór tũ'? Ẽg nón fi tóg ẽg jé prẽr mũ, kỹ tóg ẽg mỹ e tĩ,” he mũ.
Hã ra tóg ag mỹ: “hỹ,” he mũ. “Topẽ vỹ inh jẽnẽ, sỹ Israel ag hã tỹ há' he jé, ũ tỹ Israel kã mĩ Topẽ vĩ mranh mũ ag tỹ,” he tóg. Hã ra fi tóg tỹ fóg nĩ, hã kỹ Jesus tóg fi ve sór tũ nĩ.
Ge ra fi tóg ti tá jun mũ sir. Ti krẽm fi tóg grĩnh ke mũ. Kỹ fi tóg ti mỹ: “Senhor,” he mũ. “Ã mỹ inh jagãgtãn ke tũ?“ he fi tóg.
Hã ra Jesus tóg fi mỹ: “há tũ tóg nĩ, ã tỹ nén to vĩ mũ ti,” he mũ. “Ẽg krẽ jamĩ vỹ tỹ ẽg krẽ tũ nĩ, kỹ ẽg tóg kasor mỹ fón tũ nĩgtĩ,” he tóg.
Kỹ fi tóg: “hỹ, hã ra kasor sĩ tóg ẽmĩ vár ko tĩ,” he mũ. “Hã kỹ inh mỹ ẽmĩ vár nĩm, hã vỹ: inh kósin fi tỹ há' henh ke, he mũ,” he fi tóg.
Kỹ tóg fi mỹ: “ã hã ne tóg inh ki rã há han'. Hã kỹ sóg ã mỹ han mũ,” he mũ. Ti tỹ tag tó kỹ fi kósin fi tóg há' he mũ, óra ẽn hã kã.
Kỹ Jesus tóg ẽmã ẽn tá kãkutẽ kỹ goj nig mág tỹ Galiléia ẽn fyr jagma tĩ mũ. Kỹ tóg krĩ to tãpry kỹ tá nĩ mũ.
Kỹ ũn tỹ hẽn ri ke ag vỹ tá junjun mũ, ũn kagyga ag ke gé, ũn kãnhgrĩ ag ke gé, fag mré hã. Ti ki ag tóg junjun mũ, kỹ tóg ag tỹ há' he kãn mũ.
Kỹ tóg vẽnh kar ẽn mỹ e tĩ. Ũn vĩ vãnh ag tóg vĩ há nỹtĩ, ũn kãnhgrĩ ag tóg mũ há nỹtĩ, ũn kyvó ag tóg ẽvãnh há nỹtĩ gé. Kỹ ag tóg Topẽ mỹ vĩ há han mũ sir.
Kỹ Jesus tóg ti mré mũ tĩ ag jé prẽr mũ. Kỹ tóg ag mỹ: “inh mỹ ag tóg jagtar nỹtĩ, ũn e tag ag,” he mũ. “Kurã tãgtũ han ag tóg huri ẽg mré. Hã ra ag tóg ver vẽjẽn vég tũ nĩ. Kỹ tóg sỹ ag jẽg tũ ra ag jẽgnẽ jãvãnh tĩ, ag jamã ra. Ag mũn kỹ ũ ag hỹn kãgter ke mũ, kókĩnkĩr kỹ,” he tóg.
Kỹ ti mré mũ tĩ ag tóg ti mỹ: “ki tóg ẽmã tũ nĩ, ki tóg ga kórég nĩ,” he mũ. “Ẽg hỹn hẽ tá vẽjẽn venh mũ, ẽg tỹ ũn e tag ag jẽn jé?“ he ag tóg ti mỹ.
Kỹ Jesus tóg ag mỹ: “ẽmĩ tỹ hẽ ri ke vỹ ki nỹtĩ ge?“ he mũ. Kỹ ag tóg: “ũ tỹ 7 (ke) vẽ, kãkufár pipir ke gé,” he mũ.
Kỹ tóg ũn e ẽn ag mỹ: “nĩgnĩ ra, ga kri,” he mũ.
Kỹ tóg ẽmĩ tỹ 7 (ke) mãg mũ, pirã mré, kỹ tóg to Topẽ mré vĩ mũ. Kỹ tóg vẽnh kãkugpãg mũ, ẽmĩ ti. Kỹ tóg ti mré mũ tĩ ag mỹ vin mũ, ag tỹ vẽnh e ẽn ag mỹ kãnhkrén jé.
Kỹ ag tóg ko kãn mũ, funfór ag tóg mũ, hã ra tóg kén mũ. Kre tỹ 7 (ke) fãn tóg mũ sir, Jesus mré mũ tĩ ag tỹ génh kỹ.
Ũ tỹ ko mũ ag vỹ tỹ ũ tỹ 4 mil (ke) nỹtĩ, ag tãvĩ, ũn tỹtá mré tó tũ, ag krẽ mré tó tũ. Hã ra fag tóg tá e nỹtĩ gé.
Kỹ Jesus tóg ag jẽgnẽg mũ, ag jẽn kar kỹ, ag jamã ra. Kỹ tóg canoa ki rã mũ sir, ẽmã tỹ Magadã tá ga ra tĩg jé, ti mré mũ tĩ ag mré.
Kỹ pã'i ũ ag tóg Jesus tá junjun mũ. Ag tỹ ón kỹ ti ki jẽmẽ sór vẽ, ag tỹ kar kỹ ti kato vĩ jé. Kỹ ag tóg ti mỹ milagre to vĩ mũ. Ag tỹ ti jykre to: “Topẽ jykre mỹ vỹ?“ he sór vẽ.
Hã ra Jesus tóg ag mỹ: “ta to jykrén há ãjag nỹtĩ, ẽmé to ke gé,” he mũ. “Rãkãnh kỹ ãjag tóg kanhkã ki ẽvãnh tĩ. Rãren kỹ ãjag tóg: “ẽmãn ke vẽ,” he tĩ.
Kỹ ãjag tóg kusãg ki kanhkã ki ẽvãnh tĩ gé. Kanhkã pũr kỹ ãjag tóg sir: “ta vỹ kutẽnh mũ, kanhkã vỹ pũr mũ“ he tĩ. Tó há han ãjag tóg tĩ, rãre ve kỹ, kanhkã pũr ve kỹ ke gé. Hã ra ãjag tóg inh ki kagtĩg nỹtĩ, ãjag tỹ sỹ nén han mũ vég mũ ra. Hã kỹ ãjag tóg: “Topẽ jykre mỹ vỹ?“ he tĩ.
Kórég ãjag nỹtĩ, ãjag tỹ Topẽ ki ge jãvãnh nỹtĩn kỹ. Ũri ke kar vỹ kórég nỹtĩ gé, ãjag ri ke. Milagre venh ke tũ ãjag tóg nĩ. Vãsỹ Topẽ vĩ tó tĩ ũ tóg nĩgtĩ, hã vỹ: Jonas, he mũ. Jonas tỹ nén ve ja ẽn ri ke hã ve jé ãjag tóg ke mũ, ũri,” he tóg, Jesus ti. Kỹ tóg ag ré kỹ tĩ mũ sir.
Kỹ tóg ti mré mũ tĩ ag mré tĩ mũ, goj nig mág kafã ũ ra. Tá junjun kỹ ag tóg ẽmĩ to jykrén mũ sir. Kã jatun kỹ ag tóg mũ ja nĩ.
Kỹ Jesus tóg tag to ag kanhrãn mũ. “Fariseu mré Saduceu ag tỹ fermento há kamẽg nĩ,” he tóg mũ.
Kỹ ag tóg jagnẽ mỹ: “ti tỹ ẽg tỹ ẽmĩ mãg tũ ẽn tó hỹn,” he mũ.
Hã ra Jesus tóg ki kanhró nĩ, kỹ tóg ag mỹ: “inh ki ge há han tũ ãjag tóg nĩ ver. Hã kỹ ãjag tóg jagnẽ mỹ: “ẽmĩ tũ mỹ',” he mũ.
Ver tóg ãjag tỹ to jykrén tũ tĩ'. Ẽmĩ tỹ 5 (ke) ẽn mĩ ẽkrén nĩ. Ũ tỹ 5 mil (ke) ag tóg ko kãn, hã ra tóg kén, ag kar tỹ ko mũ ra. Ti ke hỹn kẽj tỹ hẽ ri ke fãn?“ he tóg. Kỹ ag tóg ti mỹ tó mũ sir.
Kỹ tóg ag mỹ: “jo ẽmĩ tỹ 7 (ke) ẽn ti, ũ tỹ 4 mil (ke) ag vỹ kó, hã ra tóg kén mũ gé, ag kar tỹ ko mũ ra. Ti ke hỹn kẽj tỹ hẽ ri ke fãn?“ he tóg. Kỹ ag tóg ti mỹ tó mũ gé sir.
Kỹ tóg ag mỹ: “kỹ inh vĩ to jykrén nĩ,” he mũ. “Ẽmĩ tó tũ sóg nĩ. Fermento pẽ tó tũ sóg nĩ gé. To jykrén há han nĩ, ha mẽ. Fariseu mré Saduceu ag tỹ fermento há kamẽg nĩ,” he tóg, Jesus ti.
Kỹ ag tóg vãhã to jykrén há han mũ sir. Ti tỹ fermento pẽ tó pijé'. Ti tỹ Fariseu mré Saduceu ag jykre tó ja vẽ. Ag jykre régre nỹtĩ hã to tóg: “ẽn kamẽg nĩ,” he ja nĩ, Jesus ti.
Kỹ Jesus tóg ẽmã tỹ Cesaréia Filipe ra tĩ mũ. Kỹ tóg ag mỹ: “tỹ sóg ẽprã ke fi kósin nĩ. Kỹ ag iso hẽ ri ke tĩ?“ he mũ.
Kỹ ag tóg ti mỹ. “ũ ag tóg ã to: “João Batista vẽ,” he tĩ. Jãvo ũ ag tóg: Elias vẽ, he tĩ. Jãvo ũ ag tóg: Jeremias vẽ, he tĩ gé, jãvo ũ ag tóg: Topẽ vĩ tó tĩ ũ vẽ, he tĩ gé,” he mũ.
Kỹ tóg ag mỹ: “ag jãvo ãjag hẽ ri ke tĩ, iso?“ he mũ.
Kỹ Simão Pedro tóg ti mỹ: “tỹ ã Cristo nĩ. Topẽ kósin vỹ tỹ ã nĩ. Ũn rĩr nĩ ẽn kósin vỹ tỹ ã nĩ,” he mũ.
Kỹ Jesus tóg ti mỹ: “Simão', João kósin',” he mũ. “Ẽprã ke tỹ ã mỹ tó pijé', inh jóg tỹ kanhkã tá nĩ ẽn tỹ ã mỹ tó vẽ. Hã kỹ tóg ã ve há han mũ, Topẽ ti,” he tóg.
“Ha mẽ, tỹ ã Pedro nĩ, hã vỹ: pó, he mũ. Pó tag kri sóg isũ han mũ, tỹ ĩn ri ke ẽn, hã vỹ: “ã tỹ ag mỹ inh vĩ tó tugrĩn ag tóg inh ki genh ke mũ,” he mũ. Kỹ ũ tỹ inh ki ge kỹ nỹtĩ ag vỹ tỹ Topẽ ĩn ri ke nỹtĩ. Ag fár tỹ tũ' he mũ ra ag tóg rĩnrĩr mãn ke mũ. Tũ' henh ke tũ ag tóg nĩ.
Ẽprã ke ag vỹ kanhkã ra mũnh ke mũ, ã vĩ ki. Ã hã mỹ sóg ti nón jafã finh ke mũ sir, save ti. Kỹ ã tỹ ũ mỹ: “kanhkã ra tĩg jé ã tóg ke mũ,” hen kỹ tóg ra tĩg mũ. Kỹ ã tỹ ũ mỹ: “kanhkã ra tĩg ke tũ ã nĩ,” hen kỹ tóg ra tĩg ke tũ nĩ,” he tóg, Pedro mỹ.
Kỹ tóg ti mré mũ tĩ ag tỹ ti kãmén kamẽg mũ ver. “Ker ũ mỹ sỹ tỹ Cristo nĩ tó hẽ'“ he tóg mũ ag mỹ.
Kỹ tóg komẽr hã ti mré mũ tĩ ag mỹ ti jagtar ke kãmén mũ. “Kãnhmar sóg Jerusalém ra tĩg mũ ha,” he tóg. “Tá sóg hã ra jagtar ke mũ. Kófa ag vỹ iso kórég nỹtĩnh mũ, ha vem nĩ, Topẽ tũ to pã'i ag, Topẽ vĩ to ẽg kanhrãn tĩ ag ke gé. Ag tỹ isén ke vẽ, hã ra sóg kurã tãgtũ ki rĩr mãn ke mũ,” he tóg, Jesus ti.
Kỹ Pedro tóg ti pin kỹ ti mỹ: “Senhor, Topẽ jé ã jy nĩgãn, ã tỹ ã jagtar ke tag vég tũ nĩ jé,” he mũ.
Hã ra Jesus tóg vẽsỹjãm ẽvãnh kỹ ti mỹ vĩ tar han mũ sir, ti to jũ kỹ. “Kutĩg, Satanás,” he tóg, Pedro mỹ. “Isỹ Topẽ vĩ mranh han sór ã tóg mũ. Ã pijé Topẽ jykre tó mũ'. Ẽprã ke jykre vẽ, ã tỹ inh mỹ nén tó mũ tag ti,” he tóg.
Kỹ tóg ti mré mũ tĩ ag mỹ: “ãjag tỹ inh mré kãmũ kỹ tóg há tĩnh mũ,” he mãn mũ. “Kỹ ãjag jykre tovãnh nĩ, ãjag tỹ isũ hã han jé. Ha vé, ag tỹ inh krunh tỹ inh kri fi kỹ sóg tĩg ke mũ, ag tỹ to isa kỹ isén jé, ha vem nĩ. Vẽnh nenh ke tũ sóg nĩ. Isỹ tag han ri ke han nĩ, ãjag tỹ inh mré mũ sór kỹ,” he tóg.
“Ãjag tỹ ãjag jykre hã han kỹ ãjag tóg nũgme ki vár ke mũ. Jãvo ãjag tỹ isugrĩn ãjag jykre tovãnh kỹ ãjag krenkren ke mũ, ãjag kãgter ke mũ hã ra.
Hẽn ri ke mũn ãjag hỹn ẽprã nén ũ há kar ve sór mũ, hã ra ãjag kuprĩg vỹ vãfor ke mũ. Kỹ tóg kórég nỹ. Ẽg tỹ ne tỹ ẽg kuprĩg kajãm ke tóg tũ tĩ, ẽg tỹ ti ve mãn jé,” he tóg.
“Tỹ sóg ẽprã ke fi kósin nĩ. Kãtĩg mãn jé sóg ke mũ, kanhkã tá, isỹ jẽgnẽ jafã ag mré, inh jóg tỹ isỹ ũn mág han kỹ. Kỹ sóg vẽnh kar mỹ ag tỹ nén han ja ẽn kajãm ke mũ.
Ha vé, ki hã sóg tó mũ. Ãjag kã mĩ ũ ag tóg Topẽ tỹ tỹ ẽg pã'i nĩ venh ke mũ, ag ter ke to hã, tag ki ẽg mré nỹtĩ ũ ag. Ẽprã ke fi kósin ẽn ve jé ag tóg ke mũ, ti tỹ tỹ pã'i nĩ ti. Inh hã vẽ,” he tóg, Jesus ti.
Kar kurã tỹ 6 tũg kỹ Jesus tóg ag mỹ: “mũ nỹ, vyr mỹ,” he mũ. Pedro mỹ tóg ke mũ. Tiago mỹ ke gé, ti jãvy tỹ João mỹ ke gé. Ag hã mré tóg tĩ mũ, pãnónh ra.
Kỹ tóg ag jo vẽnh ve ũ han mũ sir, kỹ ti kakã tóg kókov nĩ. Rã ri ke tóg nĩ, ti kakã ti. Ti kur vỹ kópréj nĩ gé, jẽngrẽ ri ke.
Kỹ vãhã Moisés tóg ag mỹ vẽnh ven mũ sir, Elias ti ke gé. Jesus mré ag tóg vẽmén mũ.
Kỹ Pedro tóg Jesus mỹ: “Senhor,” he mũ. “Tag ki tóg sér tĩ,” he tóg. “Ẽg mỹ pãjó tãgtũ han mũ', ã mỹ', Moisés mỹ', Elias mỹ ke gé'?“ he tóg.
Pedro tỹ ver vẽmén jẽ ra kanhkã góg kókov tóg ag kri rũm ke mũ. Kỹ vãhã vẽnh vĩ tóg mẽ há tĩ', kanhkã góg ẽn kã tá, kỹ tóg: “inh kósin pir hã vẽ,” he mũ. “Ti vĩ jẽmẽ ra,” he tóg, Topẽ ti.
Kỹ Jesus mré mũ tĩ ag tóg mẽg mũ, kỹ tóg ag mỹ e tĩ. Kỹ ag tóg mũgmũg ke mũ sir.
Kỹ Jesus tóg ag to kãtĩg kỹ ag mẽg mũ sir, ti nĩgé tỹ, kỹ tóg ag mỹ: “nĩgnĩ ra, mũmẽg tũg nĩ,” he mũ.
Kỹ ag tóg mĩ ẽvãnh mũ, hã ra ag tóg Jesus hã vég mũ. Ti mré vẽmén mũ ag ve mãn tũ ag tóg nĩ, kanhkã tá kãmũ mũ ẽn ag.
Kỹ ag tóg pãnónh tá kãre mũ sir. Ag mũn kỹ Jesus tóg ag mỹ: “ker ũ mỹ tó hẽ', ãjag tỹ ũri nén vég mũ tag ti. Isỹ iser ja tá vỹn ke kar hã kãmén nĩ,” he mũ.
Kỹ ti mré mũ tĩ ag tóg ti mỹ: “hã ra Topẽ vĩ to ẽg kanhrãn tĩ ag tóg Elias tó tĩ,” he mũ. “Kãtĩg jé tóg ke mũ nẽji, Cristo kãtĩg ke to hã, Elias ti. Hã mỹ'?“ he ag tóg mũ.
Kỹ tóg ag mỹ: “hỹ,” he mũ. “Kãtĩg jé tóg ke mũ mỹr, nén kar han mãn jé.
Ha mẽ, kãtĩg ti huri. Hã ra ag tóg ti ki kagtĩg ja nỹtĩgtĩ. Hã kỹ ag tóg ti vóg kónãn ja nĩgtĩ. Hã ra ẽprã ke fi kósin ẽn tóg ag tugrĩn jagtar ke mũ gé, ag tỹ inh vóg kónãn ken kỹ,” he tóg.
Kỹ ag tóg vãhã to jykrén mũ. “João Batista to ke ja vẽ, ẽg kygpég tĩ ẽn to, hã vỹ: Elias, he mũ, ti tỹ tỹ Elias ẽn ri ke ja nĩn kỹ,” he ag tóg mũ sir, ti mré mũ tĩ ag.
Kỹ ag tóg vẽnh e ẽn tá junjun mũ sir. Kỹ ag kã mĩ ke ũ tóg, Jesus to kãtĩ mũ. Ti krẽm tóg grĩnh ke mũ, ti jakrĩ tỹ, kỹ tóg ti mỹ:
“Senhor,” he mũ. “Inh kósin jagãgtãn nĩ. Ter tĩ han tĩ tóg nĩgtĩ, to tóg jagtar tĩ. Kejẽn tóg pĩ ki kutẽ tĩ, ter tĩ ẽn han kỹ, kejẽn tóg goj ki kutẽ tĩ gé.
Kỹ sóg ã mré mũ tĩ ag mỹ ti ven ja nĩgtĩ, ag tỹ ti tỹ há' he jé, hã ra ag tóg ti tỹ hẽ ri ke ja tũ nĩ,” he tóg.
Kỹ Jesus tóg ti mỹ: “ã ne tóg inh ki rã há han ja tũ nĩ',” he mũ. “Topẽ tóg ã mỹ krój nĩ ve nĩ, inh mỹ tóg e tĩ, sỹ ãjag to krónh kenh ha mẽ tóg tĩ. Inh mỹ kyrũ pére kãtĩg,” he tóg.
Ag tỹ ti mré kãmũ kỹ Jesus tóg ti jagrẽ mỹ vĩ jũ han mũ sir, ti tỹ ti tovãnh jé. Kỹ tóg vẽsỹmér ti ki kãkutẽ mũ sir, kỹ tóg há' he mũ vãhã, kyrũ ti.
Kỹ Jesus mré mũ tĩ ag tóg ti ki jẽmẽ sór mũ. Vyr mỹ ag tóg Jesus mỹ: “ẽg ne tóg ti tỹ hẽ ri ke ja tũ nĩ',” he mũ. “Hẽ ri ken kỹ hỹn?“ he ag tóg mũ.
Kỹ tóg ag mỹ: “ãjag tỹ inh ki ge tũ nỹtĩ tugnĩn ke vẽ, ãjag tỹ inh vĩ kri fig tũ tugrĩn ke vẽ,” he mũ. “Ha mẽ, ãjag tỹ inh ki ge sĩ han kỹ nỹtĩ ra ãjag tóg pãnónh tag mỹ: “ha tag ra tĩg,” he há nỹtĩnh mũ vẽ, ha mẽ. Ka tỹ mostarda fy vỹ sĩ tãvĩ nĩ. Ãjag tỹ ka tỹ mostarda fy sĩ ẽn ri ke nỹtĩ ra tóg há tĩnh mũ vẽ. Kỹ ãjag tóg nén kar han há nỹtĩnh mũ vẽ, ãjag tỹ inh ki ge kỹ nỹtĩn kỹ.
Hã ra vẽjagrẽ kórég tỹ ge kutẽm ke tóg jagy nĩ. Topẽ mré ẽg tóg vĩnh ke mũ, kỹ ẽg tóg ti mré vĩ kỹ vãkrenh ke mũ gé, nén ũ konh ke tũ ẽg tóg nĩ, kỹ tóg vãhã kutẽnh ke mũ, vẽjagrẽ kórég tỹ ge ti,” he tóg, Jesus ti.
Kejẽn ag tóg ga tỹ Galiléia tá nỹtĩ. Kỹ Jesus tóg ag mỹ: “ẽprã ke fi kósin vỹ jagtar nĩnh mũ. Inh hã vẽ,” he mãn mũ. “Ẽprã ke ag vỹ ag tỹ inh ki nén han sór mũ ẽn han ke mũ.
Ag tỹ isén ke vẽ. Ag tỹ isén kar kỹ sóg hã ra rĩr mãn mũ, kurã tãgtũ tũg kỹ,” he tóg. Ag tỹ ti vĩ tag mẽ kỹ tóg ag mỹ e tãvĩ tĩ sir. Fe kaj ag tóg mũ sir, ti mré mũ tĩ ag.
Kỹ ag tóg mũ mãn kỹ ẽmã tỹ Cafarnaum tá junjun mũ sir. Kỹ imposto kaja mãg tĩ ag tóg Pedro mỹ vĩ mũ, Topẽ ĩn jé imposto mãg tĩ ag. Imposto ẽn kaja hã vỹ: jãnkamy régre, he mũ. Pedro mỹ ag tóg: “ãjag Senhor mỹ kajãm tũ nĩgtĩ'?“ he mũ.
Kỹ tóg ag mỹ: “vó, kajãm ti tĩ,” he mũ. Kỹ tóg ti ĩn tá jun mũ sir. Ti tỹ ver nén ũ tó tũ ra Jesus tóg ti mỹ: “Simão', pã'i ag mỹ ã mỹ: “ha imposto kajãm,” he ja tũ nĩ?“ he mũ. “Tag to jykrén, ha mẽ. Ẽprã pã'i ag mỹ ag krẽ mỹ: “kajãm nĩ,” he tĩ', ag mré ke tũ ag mỹ, vó'?“ he tóg.
Kỹ Pedro tóg: “ag mré ke tũ ag mỹ ag tóg: “kajãm nĩ,” he tĩ,” he mũ. Kỹ Jesus tóg: “hỹ, hã vẽ,” he mũ. “Kỹ ẽg kajãm ke tũ nĩ vẽ.
Hã ra ag tóg ẽg to jykrén kónãn sór mũ, ẽg tỹ tỹ Topẽ krẽ nỹtĩ ra. Kỹ ẽg hỹn tóg kajãm ke mũ. Hã kỹ pirã sygsam tĩg, nig ẽn tá. Ã tỹ ũn sam vén mũ ẽn jẽnky kã tá tugnỹm nĩ. Jãnkamy vỹ kã kã nĩ, ã tỹ ijo kajãm jé, vẽnh jo ke gé,” he tóg. Kỹ Pedro tóg tĩ mũ sir. Jãnkamy vég tóg mũ sir. Kỹ tóg tỹ imposto kajãm tĩ mũ.
Kỹ Jesus mré mũ tĩ ag tóg ti mỹ: “kejẽn ẽg tóg Topẽ tỹ tỹ ẽg pã'i nĩ venh ke mũ. Ẽg tỹ ti ve kỹ ũ tỹ hẽ nỹ hỹn ẽg kãfór kar nĩnh mũ?“ he mũ.
Kỹ Jesus tóg gĩr ũ jé prẽr mũ, kỹ tóg ag kuju kã ti fẽg mũ.
Kỹ tóg: “gĩr tag ri ke han nĩ, ãjag tỹ Topẽ tỹ tỹ ẽg pã'i nĩ ve sór kỹ. Ke tũ nĩ mũ ra ãjag tóg venh ke tũ nĩ. Hã kỹ ãjag jykre tovãnh nĩ, gĩr jykre han jé,” he mũ.
“Gĩr pijé ũn sanh kãfór nĩ sór tĩ'. Hã kỹ jagnẽ kãfór nĩ sór tũg nĩ. Ũn sĩ vỹ tỹ inh nĩ, gĩr ri ke, hem nĩ, ãjag tỹ kar kỹ tỹ ũn mág nỹtĩ jé, Topẽ tỹ tỹ ẽg pã'i nĩn kỹ.
Ãjag hã vỹ tỹ inh mré ke nỹtĩ. Ãjag tỹ isugrĩn gĩr tag to há nỹtĩn kỹ ãjag tóg, iso há nỹtĩ gé,” he tóg, Jesus ti.
“Ũn sĩ tag tóg inh ki rã kỹ jẽ. Hã ra ũ tóg kejẽn ti tỹ isovãnh han sór mũ. Ẽn jykre vỹ kórég tãvĩ nĩ. Ũ tỹ pó mág tỹ ẽn nunh to sa kỹ, goj nig mág ki ti fón kỹ tóg há nỹnh mũ vẽ, ti tỹ goj ki ter jé. Jagy tãvĩ tóg nĩ,” he tóg.
“Topẽ vỹ ẽn vóg kónãn pẽ han ke mũ. Ũ tỹ hẽn ri ke ag tóg ag krĩn kónãn tĩ. Hã ra ag tóg to jagtar tãvĩ han ke mũ, ha vem nĩ,” he tóg.
“Ã tỹ nén ũ vóg kỹ Topẽ vĩ mranh kỹ ã nĩgnó kym nĩ. Ã tỹ hẽ kã tá tĩg kỹ Topẽ vĩ mranh kỹ ã pẽn kym nĩ, ã tỹ ke mãn tũ nĩ jé. Jagy ti nĩ, ã nĩgnó pir nĩ ti, ã tĩg vãnh ti ke gé. Hã ra ã tỹ nĩgnó régre ra, pẽn régre ra nũgme ki kutẽ kỹ tóg jagy kãfór nĩ,” he tóg.
“Ã tỹ nén ũ ki vẽ'ĩ kỹ Topẽ vĩ mranh kỹ ã kanẽ ũ nám nĩ, ã tỹ ke mãn tũ nĩ jé. Jagy ti nĩ, ã kyvó nĩ ti. Ã tỹ hã ra kanẽ régre ra nũgme ki kutẽ kỹ tóg jagy kãfór nĩ. Ã tỹ rĩr krỹg ja tũ ẽn ve kỹ tóg hã ra há tĩ,” he tóg, Jesus ti.
“Hã kỹ gĩr to é he tũg nĩ. Ũ tỹ ag ki rĩr mũ ag vỹ kanhkã tá nỹtĩ, mỹr, ha mẽ. Topẽ tỹ jẽgnẽ jafã ũ ag vẽ. Inh jóg mré ag tóg nỹtĩ, ti vég ag tóg nỹtĩ.
Tỹ sóg ẽprã ke fi kósin nĩ. Ũn vãgfor mũ ẽn ag krenkren han hã jé sóg jun ja nĩ, mỹr, ha mẽ,” he tóg.
“Tag to jykrén nĩ. Ũ tóg carneiro tỹ 100 tỹ mẽg nĩ. Hã ra kejẽn ti mẽg pir tóg vãfor mũ. Kỹ tóg ti mẽg ẽn ag ré kỹ ũn pir ẽn jãvãnh tĩ mũ sir.
Vãhã tóg ti vég mũ sir. Kỹ tóg ti mỹ sér pẽ tĩ sir, ha mẽ. Ti mẽg e ẽn ag tóg ti mỹ há nỹtĩ, ũ tỹ 99 ẽn. Hã ra tóg ti tỹ ũn pir ẽn ve mãn kỹ ti mỹ há tãvĩ tĩ sir, ũn e ẽn tỹ ti mỹ há nỹtĩ kãfór.
Hã kỹ tóg Topẽ mỹ kórég nĩ, ũn sĩ pir vãfor kỹ, ti kren tũ nĩn kỹ, gĩr sĩ pir mỹr. Topẽ pijé tag to há nĩ', inh jóg tỹ kanhkã tá nĩ ẽn ti,” he tóg, Jesus ti.
“Kejẽn ã régre vỹ Topẽ vĩ mranh mũ. Kỹ ti venh tĩg nĩ, ã tỹ ti mré vẽmén jé, to. Vyr mỹ ti mré vẽmén vén nĩ. Hẽn ri ke mũn tóg ã vĩ jẽmẽnh mũ, kỹ ã tóg ti kren han mũ sir.
Ti tỹ ã vĩ jẽmẽ sór tũ nĩn kỹ ũ mỹ: “inh mré ti jyvẽn tĩg,” hem nĩ, ũn pir mỹ, ke tũ nĩ kỹ ũn régre ag mỹ. Kỹ ti mré vẽmén mãn nĩ, ag rĩnve, ag tỹ ã tỹ ti mré vĩ mẽ jé.
Ti tỹ ãjag vĩ jẽmẽ sór tũ nĩn kỹ vẽnh kar mỹ tóm nĩ sir, ãjag mré ke kar ag mỹ, fag mỹ ke gé. Ti tỹ vẽnh kar vĩ mẽ sór tũ nĩn kỹ ti mré vĩ mãn tũg nĩ sir. “Topẽ vĩ ki kagtĩg ti nĩ, fóg kórég ag ri ke ti nĩ,” hem nĩ ti to. “Topẽ vĩ mranh sór ti mũ, governo mỹ jãnkamy mãg tĩ ag ri ke,” hem nĩ ti to.
Ki hã sóg tó mũ, hã kỹ sóg ke mũ, ha mẽ. Ãjag tỹ tag ki ũ mỹ: “kanhkã venh ke tũ ã tóg nĩ,” hen kỹ tóg venh ke tũ nĩ. Jãvo ãjag tỹ ũ mỹ: “kanhkã ve jé ã tóg ke mũ,” hen kỹ tóg venh ke mũ,” he tóg.
“Ha mẽ, sỹ ãjag mỹ nén tónh ke mũ ti. Kejẽn ãjag kã mĩ ũn régre ag tóg nén ũ to jykrén mũ, ag tỹ Topẽ mỹ nén ũ to vĩ jé. Kỹ ag tóg ti mỹ to vĩ mũ sir. Kỹ inh jóg tỹ kanhkã tá nĩ tóg ag mỹ han ke mũ, ag tỹ nén to vĩ mũ ẽn ti, fag mỹ ke gé,” he tóg.
“Kejẽn ãjag kã mĩ ũn régre ag vỹ iso vẽmén ke mũ, kejẽn ũn tãgtũ ag. Inh jiji tó jé ag tóg vẽnh mãn ke mũ, fag ke gé. Kỹ sóg ag mré nĩ nĩ sir, fag ke gé, ag tỹ inh vég tũ ra. Hã kỹ Topẽ tóg ag mỹ han ke mũ,” he tóg.
Kỹ Pedro tóg ti to kãtĩg kỹ ti mỹ: “Senhor,” he mũ. “Kejẽn inh régre tóg vẽjykre pãno han ja nĩnh mũ. Kỹ inh mỹ ti mỹ vẽnh pãte fón e han mũ'? Vẽnh pãte fón tỹ hẽ ri ke nỹ hỹn há nĩnh mũ? Ke tỹ 7 mỹ há nĩ'?“ he tóg, Pedro ti.
Kỹ Jesus tóg ti mỹ: “vó,” he mũ. “Vẽnh pãte fón tỹ 7 (ke) vỹ pir nĩ,” he tóg. “Vẽnh pãte fón tỹ 70 tỹ 7 (ke) vỹ pãgsĩ nĩ,” he tóg.
“Ha vé, ũ tỹ kanhkã tá nĩ ẽn tỹ tỹ ẽg pã'i nĩnh ke vỹ tag ri ke nĩ, ha mẽ. Pã'i mág ri ke ti nĩ. Camarada e ti nĩ. Kỹ tóg kejẽn ag tũ ve sór mũ, ag tỹ ti mỹ név ti.
Kỹ tóg vég mũ. Hã ra ti camarada ũ tóg ti mỹ név mág jẽ, hã vỹ: 10 mil (ke), he mũ.
Hã ra ti tỹ ne tỹ kajãm ke tóg tũ tĩ, kỹ ti patrão vỹ ti fón sór mũ, jãnkamy to, ti prũ fi ke gé, ti krẽ ke gé, ti tũ kar mỹr, ti tỹ ti kaja tỹ ti név kajãm jé.
Hã ra tóg ti mỹ jagy tĩ, kỹ tóg ti krẽm ti jakrĩ tỹ jẽ mũ. Ti krẽm grĩnh ke kỹ tóg ti mỹ: “Senhor, ver isovãnh sĩ han, kajãm jé sóg ke mũ ha, vãhã,” he mũ.
Kỹ ti patrão tóg ti jagãgtãn mũ sir, kỹ tóg ti tovãnh mũ. Ti mỹ tóg ti név tỹ tũ' he mũ. “Ha tĩg, jatun mỹ,” he tóg mũ sir.
Kỹ ti camarada ẽn tóg tĩ mũ sir. Kỹ tóg ti mré camarada ũ vég mũ sir. Ti mỹ tóg név sĩ jẽ, jãnkamy pir mỹr. Kỹ tóg ti kãgmĩg mũ sir. Ti nunh kãgũg tóg mũ, kỹ tóg ti mỹ: “inh mỹ kajãm, ã név ti,” he mũ, ũn név mág ja ẽn ti, ũ tỹ ti mỹ név sĩ ẽn mỹ.
Kỹ tóg ti krẽm grĩnh ke kỹ ti jakrĩ tỹ jẽ mũ. Kỹ tóg ti mỹ: “ver isovãnh, vãhã sóg kajãm kãn ke mũ ha,” he mũ.
Hã ra tóg mẽ jãvãnh nĩ. Kỹ tóg vẽse ja kã tá ti fón mũ sir, ti tỹ ti mỹ kajãm jé.
Hã ra ti mré camarada ũ ag vỹ vég mũ, kỹ tóg ag mỹ e tĩ. Kỹ ag tóg ag patrão mỹ tó kãn mũ sir, ti tỹ nén han mũ ti.
Kỹ ti patrão tóg ti jé prẽr mũ sir. Kỹ tóg ti to jũ mũ. “Vẽjykre kórég pẽ han ã. Ã név mág tỹ sóg tũ' he vẽ, ã tỹ inh mỹ to vĩn kỹ.
Kỹ ã tỹ ã mré camarada ẽn jagãgtãn ke vẽ vẽ, isỹ ã jagãgtãn ri ke,” he tóg.
Kỹ tóg ti to jũ mág han kỹ ti ség mũ. Ag mỹ tóg: “ha ti vóg kónãn,” he mũ gé, ti tỹ ti patrão mỹ kajãm kãn jé, ti név mág ẽn ti,” he tóg, Jesus ti.
“Hã han jé tóg ke mũ, inh jóg tỹ kanhkã tá nĩ ti, ãjag tỹ ãjag régre ag mỹ vẽnh pãte fón pẽ han sór tũ nĩn kỹ, ag tỹ kygnẽ ja ti,” he tóg.
Kỹ Jesus tóg ag mỹ tó kãn ja nĩ, ti tỹ nén tó sór mũ ti. Kỹ tóg Galiléia tá kãkutẽ kỹ goj tỹ Jordão mãra tĩ mũ sir. Israel ag jamã ũ vẽ gé.
Kỹ ũn e ag tóg ti nón mũ mũ. Kỹ tóg tá ag kygtãg kãn mũ sir.
Kỹ pã'i ag tóg ti tá junjun mũ gé sir. Ag tỹ ón kỹ ti vĩ mẽ sór vẽ, vẽnh prũ fón ke to. Kỹ ag tóg ti mỹ: “mỹ ẽg tỹ nén ũ ũ to ẽg prũ fag fón jé há nĩ'?“ he mũ.
Kỹ tóg ag mỹ: “Topẽ vĩ rá ki vem nĩ,” he mũ. “Ki tóg rán kỹ nĩ, Topẽ tỹ nén han mũ ti. Ti tỹ nén kar han ve ki tóg ti mré fi han. Hã kỹ tóg tag tó mũ, ha mẽ. “Hã kỹ ũn gré tóg ti prũ fi to ti panh tovãnh kỹ tĩg mũ, ti mỹnh fi tovãnh kỹ ke gé. Ti prũ fi mré tóg tĩnh mũ. Fi mré tóg tỹ ũn pir nĩ sir, ti prũ fi mré,” he tóg, Topẽ ti.
<range>
Hã kỹ fag tóg tỹ ũn pir nỹtĩ. Fag pijé tỹ ũn régre nỹtĩ'. Hã kỹ fag tỹ vẽnh kãpãm tũg nĩ. Topẽ tỹ fag tỹ ũn pir han vẽ mỹr,” he tóg.
Kỹ ag tóg ti mỹ ke mãn mũ. “Hã ra Moisés tóg ẽg mỹ: “fi mỹ vẽnh rá nĩm kar kỹ fi fón nĩ,” he ja nĩ. Ti tỹ ne jé ẽg mỹ tag tó ja nẽ?“ he ag tóg.
Kỹ tóg ag mỹ: “hỹ,” he mũ. “Tag tó ja ti nĩ, ãjag mỹ, ãjag tỹ to jykrén sór tũ nỹtĩn kỹ. Hã kỹ tóg ãjag mỹ: “ha fi fón ge,” he ja nĩ. Hã ra Topẽ tóg tag han ja tũ nĩ, ti tỹ nén kar han ve ki.
Hã kỹ sóg ãjag mỹ ke mũ. Ãjag tỹ ãjag prũ fi fón kỹ ũ fi tỹ prũg mãn kỹ ãjag prũ tũ fi vẽ sir, ha mẽ. Ãjag tỹ fi tỹ ũ mré nỹ tugrĩn fi fón kỹ tag hã ne pãgsĩ nỹ,” he tóg, Jesus ti.
Kỹ tóg ti mré mũ tĩ ag mỹ e tĩ, ti vĩ tag, hã kỹ ag tóg ti mỹ: “ã tỹ ge kỹ tóg tỹ ũ nỹ, ẽg prũg kỹ,” he mũ. “Ẽg tỹ ẽg prũ fi fón sór mũ ra fi fón tũ nĩn kỹ tóg vẽnh mỹ nỹ, kỹ ẽg hỹn prũg sór ke tũ nĩ,” he ag tóg.
Kỹ tóg ag mỹ: “ũn pipir ag tóg tag han ke mũ,” he mũ. “Topẽ tóg ũ ag mỹ: ha prũg tũg, henh ke mũ, ẽn ag hã vỹ prũg ke tũ nĩ.
Ũ ag tóg kurĩ nỹtĩ, ag mur mũ kã. Kỹ ũ ag tóg kurĩ nỹtĩ gé, ag tỹ ag grãfy kym kỹ. Kỹ ũ ag tóg kurĩ ri ke nỹtĩ gé, ag tỹ Topẽ to jykrén kỹ, ag tỹ ũ tỹ kanhkã tá nĩ ẽn tugrĩn prũg sór tũ nỹtĩn kỹ. Ũ tỹ to jykrén mũ ẽn jé to jykrén,” he tóg.
Kỹ fag tóg gĩr tatĩ kãmũ mũ, ti tỹ ti nĩgé tỹ ag mẽ jé, ti tỹ ag to Topẽ mré vĩ jé. Kỹ Jesus mré mũ tĩ ag tóg fag to jũ mũ.
Hã ra Jesus tóg ag mỹ: “vĩ tũg nĩ, gĩr ag mỹ. Gĩr fag tỹ iso kãmũ kamẽg tũg nĩ,” he mũ. “Ũ tỹ ge hã vỹ ũ tỹ kanhkã tá nĩ ẽn tỹ tỹ pã'i nĩ ẽn krẽm nỹtĩ nĩ,” he tóg.
Kỹ tóg ag mẽgmẽ kãn mũ sir, ti nĩgé tỹ. Fag mẽgmẽ kãn kar kỹ tóg tá kãkutẽ mũ sir.
Hã ra vãhã ũ tóg ti tá jun kỹ ti mỹ: “Senhor, há ã tóg jẽ,” he mũ. “Sỹ inh rĩr krỹg ja tũ venh há tóg tĩ. Isỹ ve jé inh hỹn vẽjykre há tỹ ne han ke mũ?“ he tóg.
Kỹ Jesus tóg ti mỹ: “ã tỹ ne jé inh ki vẽjykre há jẽmẽ sór nẽ?“ he mũ. “Ũn pir tóg há nĩ, ha mẽ. Topẽ tỹ ẽg jyvẽn ẽn ki króm nĩ,” he tóg.
Kỹ tóg ti mỹ: “ti tỹ ẽg jyvẽn tỹ hẽ nẽ?“ he mũ. Kỹ Jesus tóg: “tag hã vẽ, ha mẽ: ũ tén tũg nĩ, ã prũ tũ fi mré nỹ tũg nĩ, nén ũ péju tũg nĩ, ũ to ón tũg nĩ,
ã nỹ mré ã jóg kamẽg nĩ, ã régre ki rĩr há han nĩ, ã tỹ vẽnh ki rĩr há han ri ke han nĩ, ã régre ki,” he tóg.
Kỹ kyrũ tóg: “tag kar ki sóg króm tĩ, kỹ ne nỹ hỹn ver inh mỹ tũ tĩ'?“ he mũ.
Kỹ Jesus tóg: “ã tỹ vẽjykre há han sór kỹ ã tũ vãm kãn tĩg,” he mũ. “Kỹ ũn jagtar ag mỹ vin, jãnkamy ti, kỹ ã tóg kanhkã tá tũ mág nĩ sir. Kar kãtĩg nĩ, ã tỹ inh mré tĩg jé,” he tóg.
Kyrũ ẽn tỹ ti vĩ tag mẽ kỹ tóg fe kaj han kỹ tĩ mũ sir. Ti tũ vỹ e nỹtĩ, hã kỹ tóg ti mỹ vẽnh mỹ tĩ.
Kỹ Jesus tóg ti mré mũ tĩ ag mỹ: “sỹ ke há vẽ. Jagy pẽ ti nĩ, ũn riko tỹ Topẽ tỹ tỹ ẽg pã'i nĩ venh ke ti,” he mũ.
“Kãvãru pãnĩ sór vỹ préj nor fĩn kutẽ tũ nĩgtĩ mỹr. Ti tỹ fĩn kutẽ há nĩ ra tóg há tĩ vẽ, ũn riko tỹ Topẽ tỹ tỹ ẽg pã'i nĩ venh ke ti,” he tóg.
Kỹ tóg ti mré mũ tĩ ag mỹ e tĩ, ti vĩ tag. Kỹ ag tóg to kanẽ jur mũ. “Kỹ ũ hỹn kren ke tũ nĩ,” he ag tóg.
Kỹ Jesus tóg ag ki ẽvãnh mũ, kỹ tóg ag mỹ: “ẽprã ke ag vỹ vẽsóg ki tá jun ke tũ nĩ,” he mũ. “Topẽ hã tóg ãjag tỹ tá jun han ki kanhró nĩ, ti tỹ nén ũ kar tỹ hẽ ri ken há nĩn kỹ,” he tóg, Jesus ti.
Kỹ Pedro tóg ti mỹ: “ha vé, nén kar ré kỹ ẽg mũ mũ, ã mré. Tag to ẽg hỹn ne venh ke mũ?“ he mũ.
Kỹ Jesus tóg: “sỹ ke há vẽ,” he mũ. “Inh mré ãjag tóg mũ mũ. Tỹ sóg ẽprã ke fi kósin nĩ. Kejẽn sóg inh nĩgja kri nĩnh mũ, isỹ vẽnh kar jykre tugnỹm jé. Sĩnvĩ inh nĩnh mũ, kurã ẽn kã. Kỹ ãjag tóg ãjag nĩgja kri nĩgnĩ kỹ nỹtĩnh mũ gé, nĩgja tỹ 12 (ke) kri, ãjag tỹ povo tỹ Israel tỹ 12 (ke) ag jykre tugnỹm jé,” he tóg.
“Jó ũ tóg isugrĩn ti jamã ré kỹ tĩ mũ, ti kãke, ti jãvy, ti ve, ti panh, ti mỹnh, ti japỹ ré kỹ tóg tĩ mũ, inh jykre tugrĩn. Ẽn vỹ tóg vẽnh kato ti tỹ ẽprã ré kỹ tĩg ja ẽn e ri ke venh ke mũ, tag ki, ẽprã. Kỹ tóg rĩr krỹg ja tũ ẽn venh ke mũ gé,” he tóg.
“Jãvo tag ki ũn mág ũ ag kãsir nỹtĩnh ke vẽ, tá tére kỹ, kỹ tag ki ũn kãsir ũ ag tỹ tỹ ũn mág nỹtĩnh ke vẽ, tá tỹ pã'i nỹtĩnh ke vẽ,” he tóg, Jesus ti. Ti tỹ ag mỹ kanhkã jykre tó vẽ.
Kỹ Jesus tóg ag mỹ: “Topẽ tỹ tỹ ẽg pã'i nĩ vỹ patrão tỹ ti camarada jãvãnh ri ke nĩ,” he mũ. “Kusã ki 6 horas ki tóg, ag jãvãnh tĩ mũ, ag tỹ ti jakré tỹ uva ki rĩr jé.
Kỹ tóg ũ ag ve kỹ ag mré vẽnh rãnhrãj kaja to jykrén mũ, hã vỹ: jãnkamy pir, he mũ, por dia kaja ti. Kỹ tóg ag mỹ: “ha ki rĩr mũjẽg,” he mũ sir.
Kỹ ag tóg mũ mũ. Óra tãgtũ tũg kỹ, 9 horas ki tóg tĩg mãn mũ, ũ ag jãvãnh jé. Véké ag tóg ẽmã kuju tá nỹtĩ.
Kỹ tóg ag mỹ: “inh mỹ inh jakré ki rĩr mũjẽg,” he mũ gé. “Kajãm jé sóg ke mũ,” he tóg.
Kỹ ag tóg mũ mũ. Óra tãgtũ ũ tũg kỹ, meio dia ki tóg ũ ag jãvãnh tĩg mãn mũ, kar kỹ tóg 3 horas ki tĩg mãn mũ gé. Ag ve kỹ tóg ag mỹ ke mũ gé, kỹ ag tóg mũ mũ gé, ti jakré ki rĩr jé.
Vãhã tóg rãkãnh mũ sir. 5 horas ki tĩg mãn kỹ tóg ũ ag vég mũ gé, kỹ tóg ag mỹ: “ãjag tỹ ne jé rãnhrãj tũ nĩ nẽ?” he mũ. “Kurã kar ki ãjag tóg tag ki nỹtĩ, ãjag rãnhrãj tũ ra,” he tóg ag mỹ.
Kỹ ag tóg: “hã ra ũ tóg ẽg mỹ: ha inh rãnhrãj han, he ja tũ nĩ,” he mũ. Kỹ tóg: “ha inh jakré ki rĩr mũjẽg ge,” he mũ sir. Kỹ ag tóg mũ mũ gé.
Rãké ra 6 horas ki patrão ẽn tóg ti tũ ki rĩr tĩ mỹ: “ha ag jé prẽr,” he mũ. “Ag mỹ ti kaja ti nĩm. Ũn tỹ rãkãnh kỹ kãmũ mũ ag mỹ nĩm vén, kar kỹ ũ tỹ kusãg ki kãmũ mũ ag mỹ nĩm rén,” he tóg.
Kỹ ũ tỹ rãkãnh kỹ junjun mũ ag vỹ ag tũ kaja ti mãg mũ, hã vỹ: jãnkamy pir, he mũ. Ag rãnhrãj sĩ ra ag tóg por dia kaja vég mũ sir.
Kỹ ũ tỹ kusãg ki rãnhrãj mũ ag tóg: “ti hỹn ẽg mỹ ti kaja kãfór nĩm ke mũ, ẽg tỹ kurã kar ki rãnhrãj kỹ,” he mũ, to jykrén kỹ. Hã ra tóg ag mỹ jãnkamy pir ẽn nĩm mũ gé sir, por dia kaja ẽn.
Kỹ ag tóg ag patrão ti to jũ mũ.
Kỹ ag tóg ti mỹ: “kurã kar ki ẽg tóg rãnhrãj mỹr, to ẽg ron, ti rỹ jagy ra ẽg tóg to krónh ke ja tũ nĩ. Jãvo tag ag vỹ óra pir hã ki rãnhrãj, hã ra ã tóg ag mỹ ẽg kaja ri ke nĩm,” he ag tóg, ag patrão mỹ.
Kỹ tóg ag kã mĩ ũ mỹ: “sỹ ã ki kygnẽ pijé',” he mũ. “Inh mré ã tóg jãnkamy pir to jykrén ja nĩ, hã kỹ sóg ã mỹ nĩm mũ.
Kỹ ã tũ mãn kỹ tĩg. Hã ra sóg ag mỹ nĩm sór mũ gé, sỹ ã mỹ nĩm ja ẽn ri ke.
Isũ vẽ mỹr, jãnkamy ti, kỹ sóg sỹ tỹ nén han sór mũ ẽn han mũ. Hã ra ã tóg jũ mũ, isỹ ag mỹ vĩ há han to,” he tóg ti mỹ, patrão ti.
Hã kỹ ẽgno tá kãmũ mũ ag vỹ ũn kãmũ vén mũ ag ri ke nỹtĩnh mũ, tãpry kỹ, jãvo ũn kãmũ vén mũ ag vỹ ẽgno tá kãmũ mũ ag ri ke nỹtĩnh mũ gé,” he tóg, Jesus ti.
Kỹ Jesus tóg Jerusalém ra tĩ mũ. Kỹ tóg vyrmỹ ũ tỹ 12 (ke) ẽn ag mré vẽmén mũ, ẽpry jagma mũn kỹ.
“Ha vé,” he tóg. “Jerusalém ra ẽg tóg mũ mũ. Ẽprã ke fi kósin ẽn vỹ jagtar ke mũ. Inh hã vẽ. Topẽ tũ to pã'i ag tóg ag tỹ isỹ nén han sór mũ ẽn han ke mũ, Topẽ vĩ to ẽg kanhrãn tĩ ag ke gé. Ag tỹ iso: “ter jé tóg ke mũ,” henh ke vẽ.
Kỹ ag tóg fóg ag mỹ inh fẽg ke mũ sir, ẽn ag tỹ iso é he jé, ag tỹ inh mrãnmrãn jé, ag tỹ ka to isa jé. Kurã tãgtũ ki sóg hã ra rĩr mãn ke mũ,” he tóg, Jesus ti.
Kỹ Zebedeu krẽ ag mỹnh fi tóg Jesus venh kãtĩ mũ, fi krẽ ag mré. Kỹ fi tóg ti krẽm mũg ke mũ.
Kỹ tóg fi mỹ: “ã tỹ ne to vĩ sór nẽ?“ he mũ. Kỹ fi tóg: “kejẽn ã tóg tỹ pã'i mág nĩnh mũ, kỹ tóg inh krẽ tag ag tỹ ã rã hã nỹtĩnh há tĩ, ag tỹ ã mré tỹ pã'i mág nỹtĩ jé,” he mũ.
Kỹ Jesus tóg fi krẽ ag mỹ: “ãjag tỹ nén to vĩ mũ ki kagtĩg ãjag tóg nỹtĩ,” he mũ. “Jagy ti nỹ. Ãjag mỹ inh ri kén jagtar sór mũ'? Ãjag mỹ tovãnh ke tũ nĩ'?“ he tóg. Kỹ ag tóg ti mỹ: “hỹ, tovãnh ke tũ ẽg nĩ,” he mũ.
Kỹ tóg: “hỹ, jagtar jé ãjag tóg ke mũ, inh ri kén,” he mũ. “Hã ra isũ tũ vẽ, sỹ ãjag tỹ pã'i han ke ti. Topẽ tỹ ũn mỹ: “ha ti rã hã nỹtĩ,” he mũ ẽn ag hã vỹ inh rã hã nỹtĩnh ke mũ,” he tóg, Jesus ti.
Hã ra ũ tỹ 10 ag tóg mẽg mũ, ũn régre ag tỹ Jesus mỹ tag to vĩ ja ti. Kỹ ag tóg ag to jũ mũ.
Hã ra Jesus tóg ag jé prẽr kãn kỹ ag mỹ: “fóg ag pã'i ag jykre ki kanhró ãjag tóg nỹtĩ,” he mũ. “Vẽnh kar jẽgnẽg ag tóg tĩ mỹr, kỹ ag mág ag tóg vẽnh kar mỹ: “gem nĩ, ge tũg nĩ,” he tĩ, vĩ tar han kỹ.
Ag ri ke han tũg nĩ. Ãjag mỹ tỹ ũn mág nỹtĩ sór mũ'? Kỹ tỹ jagnẽ camarada ri ke nỹtĩm nĩ, jagnẽ tũ ki rĩr kỹ.
Ãjag mỹ tỹ pã'i nỹtĩ sór mũ'? Kỹ tỹ jagnẽ krẽm ke nỹtĩm nĩ, tỹ ũn kãsir nỹtĩm nĩ.
Hã kỹ sóg camarada tũ nĩ gé. Sỹ tỹ camarada nĩ jé sóg kãtĩg, sỹ ãjag mré rãnhrãj jé. Hã kỹ sóg vẽnh kar jagfy ter ke mũ, sỹ ag krenkren han jé. Tỹ sóg ẽprã ke fi kósin nĩ,” he tóg, Jesus ti.
Hã ki ag tóg Jerusalém ra mũ mũ. Kejẽn ag tóg ẽmã tỹ Jericó fĩn rãm kỹ tá pa mũ, hã ra ũ tỹ hẽn ri ke ag tóg Jesus nón mũ mũ.
Hã ra ũn kyvó ag tóg ẽpry kri nĩgnĩ kỹ nỹtĩ nĩ, ũn régre ag. Vãhã ag tóg Jesus tỹ jagma tĩg mẽg mũ. Kỹ ag tóg ti jé prẽr mũ. “!..Senhor..!“ he ag tóg. “!..Davi krẽ'krẽ', ẽg jagãgtãn ra..!“ he ag tóg.
Kỹ ag tóg ag to jũgjũ mũ, ti nón mũ ũ ag. “Mẽ kã nỹtĩ,” he ag tóg mũ. Hã ra ag tóg prẽr mãn', prẽr mãn' he mũ, jamã há ra. “!..Senhor, Davi krẽ'krẽ', ẽg jagãgtãn ra..!“ he ag tóg mũ.
Kỹ Jesus tóg krỹg he mũ, kỹ tóg ag mỹ: “ne to ãjag vĩ, sỹ ãjag mỹ han jé?“ he mũ.
Kỹ ag tóg: “ẽg tỹ venh há tóg tĩ,” he mũ.
Kỹ Jesus tóg ag jagãgtãn kỹ ag kanẽ mẽgmẽg mũ sir. Kỹ ag tóg ẽvãnh há' he mũ sir. Ti nón ag tóg mũ mũ sir.
Ag mũn kỹ ag tóg Jerusalém to hã junjun mũ, ẽmã tỹ Betfagé tá, krĩ tỹ Oliveiras tá. Kỹ Jesus tóg ũn régre ag mỹ:
“ẽmã ẽn ra mũjẽg, ẽg jo ẽmã nĩ ẽn ra,” he mũ. “Tá ãjag tóg burrica fi venh mũ. Se kỹ fi jẽ. Fi kósin vỹ fi mré jẽ nĩ. Ẽn fi kavãn kỹ fi pére kãmũm nĩ.
Hẽn ri ke mũn ag tóg ãjag mỹ vĩ sór mũ, fi to. Kỹ ag mỹ: “ẽg Senhor vỹ fi ve sĩ han sór mũ. Kãnhmar tóg fi jẽnẽ mãn mũ,” hem nĩ,” he tóg.
Hã ra tag tóg rán kỹ nĩ gé, ha mẽ.
“Sião tá ke fag mỹ: “ha vé, ãjag pã'i mág tóg ãjag ki jun ke mũ,” hem nĩ. Vẽnh kar to tóg fe há nĩ, jũ vãnh nĩn kỹ, ãjag Senhor ti. Burrica kri tóg nĩ nĩ, fi kósin kri, ẽg tu tĩ ẽn fi kósin kri mỹr,” he tóg, Topẽ vĩ tỹ rán kỹ nĩ ki.
Kỹ ag tóg burrica fi to mũ mũ sir.
Fi pére ag tóg kãmũ mũ, fi kósin mré. Kỹ ag tóg ag kur tỹ fi kri vãm mũ, kỹ tóg kri nĩ mũ.
Kỹ vẽnh e ẽn ag tóg ag kur tỹ ẽpry kri kugjén mũ. Kỹ ũ ag tóg ka féj kre kỹ ẽpry kri vãvãm mũ sir. Ag tỹ ti jamĩn sĩnvĩ han sór vẽ.
Kỹ ũ ag tóg ti jãmĩ mũ mũ, jo ũ ag tóg ti nón mũ mũ. Ẽn ag tóg prẽnprẽr mũ sir. “!..Viva, Davi krẽ'krẽ..!“ he ag tóg mũ. “!..Sér tóg tĩ, pã'i vỹ ẽg tá jun, ẽg Pã'i mág tỹ ti jẽnẽn kỹ..! !..Topẽ tá tóg kãtĩg, ũ tỹ kynhmỹ nĩ ẽn tá, viva..!“ he ag tóg, prẽnprẽr kỹ.
Hã ki ag tóg Jerusalém tá junjun mũ. Kỹ tá ke kar ag vỹ ti venh kãmũ mũ. Ag mỹ tóg e tĩ, kỹ ag tóg ti to: “ũ nẽ?“ he mũ.
Kỹ ag tóg ag mỹ: “Topẽ vĩ tó tĩ ẽn vẽ,” he mũ. “Jesus vẽ, Nazaré tá ke ẽn vẽ, Galiléia tá ke ẽn,” he ag tóg mũ sir.
Kỹ Jesus tóg Topẽ ĩn jy ró kã ra rã mũ. Hã ra ag tóg tá ag bodega han ja nĩ. Jãnkamy trocar he tĩ ag tóg tá nỹtĩ gé. Kỹ tóg ag pan kãn mũ sir, nén vẽne he tĩ ag, nén kũpra he tĩ ag ke gé. Ag tỹ nén tỹ kri vin jafã tỹ tóg vyryn ke mũ sir, sórãg vẽne he tĩ ag nĩgnĩ jafã tỹ ke gé.
Ag mỹ tóg: “Topẽ vĩ rá to jykrén nĩ, ha mẽ,” he mũ. “Inh ĩn jiji vỹ tỹ Topẽ mré vĩ jafã nĩ, he tóg, Topẽ vĩ rá ki. Hã ra ãjag tóg Topẽ mré vĩ jafã tag krẽm nén kar pigju mũgtĩ, kỹ tóg tỹ bandido ag jamã ri ke nĩ ha,” he tóg. Ag pan kỹ tóg ke mũ, Jesus ti.
Kỹ ũn kyvó ag tóg ti tá junjun mũ sir, ũn kãnhgrĩ ag ke gé, ti tỹ Topẽ ĩn krẽm jẽ ra. Kỹ tóg ag tỹ há' he kãn mũ sir.
Hã ra Topẽ tũ ki rĩr tĩ ag tóg tá nỹtĩ, Topẽ vĩ to ẽg kanhrãn tĩ ag ke gé. Ti tỹ ag tỹ há' he vég ag tóg mũ. Gĩr ag vĩ mẽg ag tóg mũ gé. Topẽ ĩn krẽm ag tóg nỹtĩ, gĩr ag, kỹ ag tóg Jesus mỹ prẽnprẽr mũ. “!..Viva, Davi krẽ'krẽ..!“ he ag tóg mũ, prẽnprẽr kỹ. Kỹ pã'i ag tóg ti to jũgjũ mũ.
Hã kỹ ag tóg ti mỹ: “ã mỹ ag prẽnprẽr mẽg tũ'?“ he mũ. Kỹ tóg ag mỹ: “hã ra Topẽ vĩ rá to jykrén nĩ,” he mũ. “Ũn kãsir ag vỹ iso vĩ há han tĩ. Ũn pafa tĩ ag vỹ inh mỹ vĩ há han tĩ. Ã hã ne tag han', ũn kãsir ag tỹ inh mỹ vĩ há han jé, he tóg, Topẽ vĩ tỹ rán kỹ nĩ ki,” he tóg, Jesus ti.
Tag tó kar kỹ tóg ag ré kỹ tĩ mũ sir. Ẽmã ẽn tá tóg kãkutẽ mũ, ẽmã tỹ Betfagé ra tĩg jé. Tá tóg sir nũr mũ.
Tỹ vaj kỹ kusãg ki tóg ẽmã ra tĩg mãn mũ. Ti tĩg kỹ tóg kókĩr mũ.
Kỹ tóg ka tỹ figueira vég mũ sir, kỹ tóg ra tĩ mũ, ti kanẽ ko jé. Hã ra tóg kanẽ tũ jẽ. Féj tãvĩ tóg jẽ, kỹ tóg ti mỹ vĩ mũ. “Kanẽn mãn ke tũ ã nĩ ha,” he tóg mũ. Kỹ tóg tóg mũ sir vẽsỹmér, ka ti.
Kỹ ti mré mũ tĩ ag tóg vég mũ sir, kỹ tóg ag mỹ e tĩ. “Vẽsỹmér tóg tóg ja nĩ. Ti hẽ ri ké?“ he ag tóg.
Kỹ Jesus tóg ag mỹ: “ki hã sóg tó mũ,” he mũ. “Inh ri ke han jé ãjag tóg ke mũ. Isỹ ka tỹ figueira mỹ: “tóg ra,” hen kỹ tóg tóg ja nĩ. Inh vĩ tag ri ke han jé ãjag tóg ke mũ, ãjag tỹ inh ki ge há han kỹ. Hã ra to: “Topẽ mỹ inh vĩ mẽg mũ vỹ?” he tũg nĩ. “Hỹ mỹ vỹ?” he tũg nĩ. Kỹ ãjag tỹ kejẽn pãnónh mỹ: “ha kutẽ, goj nig mág ki,” hen kỹ tóg kutẽnh mũ, ãjag tỹ ti kutẽnh ke to: “hỹ mỹ vỹ?” he tũ nĩn kỹ.
Kỹ ãjag tỹ Topẽ mỹ nén ũ to vĩn kỹ to: “han jé tóg ke mũ,” hem nĩ. Kỹ tóg ãjag mỹ han ke mũ, ha vem nĩ,” he tóg, Jesus ti.
Kỹ tóg ẽmã tá jun kỹ Topẽ ĩn kã ra rã mãn mũ sir. Kỹ Topẽ tũ to pã'i ag vỹ ti to kãmũ mũ, kófa ag mré hã. Kỹ ag tóg ti mỹ: “ũ nỹ ã mỹ: tag han nĩ, hé? Ũ nỹ ã jẽnẽ?“ he mũ.
Kỹ Jesus tóg: “ãjag ki sóg jẽmẽnh ke mũ gé, vẽnh kato,” he mũ. “Ãjag tỹ inh mỹ tó há han kỹ sóg ãjag mỹ ũ tỹ inh jẽnẽg mũ tónh ke mũ gé,” he tóg.
“João vỹ ag kygpég tĩ ja nĩgtĩ. Kỹ ti mỹ kanhkã tá vẽjykre han ja nĩgtĩ', ẽprã vẽjykre vó? Ũ nỹ ti jẽnẽ?“ he tóg. Kỹ ag tóg ti vĩ to jykrén mũ jagnẽ mré. “Ẽg tỹ ti mỹ: Topẽ tỹ ti jẽnẽ ja vẽ, hen kỹ tóg ẽg mỹ: kỹ ãjag tỹ ne jé ti vĩ kri fig tũ nĩ nẽ? henh ke mũ.
Ẽg tỹ hã ra ti mỹ: ẽprã ke jykre ja vẽ, hen kỹ ẽg tóg vẽnh kar kato tẽ mũ sir. Vẽnh kar vỹ João to: Topẽ vĩ tó tĩ pẽ ja vẽ, he tĩ. Kỹ ẽg tóg ag kamẽg mũ, vẽnh e ẽn,” he ag tóg mũ, jagnẽ mỹ, pã'i ag.
To jykrén kỹ ag tóg Jesus mỹ: “ẽg pijé João jykre ki kanhró nỹtĩ',” he mũ. Ón kỹ ag tóg ke mũ. Kỹ tóg ag mỹ: “kỹ sóg ãjag mỹ tónh ke tũ nĩ gé, ũ tỹ inh jẽnẽg mũ ti,” he mũ.
Kỹ tóg ag kanhrãn kỹ ag mỹ: “tag to jykrén nĩ, ha mẽ,” he mũ sir. “Ũ tóg kósin régre nĩ. Kejẽn tóg ũn sanh mỹ: “inh kósin, ũri inh jakré tugnỹm tĩg,” he mũ.
Kỹ tóg ti panh ti mỹ: “vó,” he mũ. Kar kỹ tóg to jykrén mãn kỹ tĩ mũ sir, ẽpỹ ra.
Kỹ ti panh tóg ti jãvy mỹ ke mũ gé sir. “Ũri inh jakré tugnỹm tĩg,” he tóg mũ gé. Kỹ ti jãvy tóg: “he,” he mũ, ti panh ti mỹ. Hã ra tóg tĩ tũ nĩ.
Kỹ ũ tỹ hẽ nỹ ti panh vĩ ki króm hỹn?“ he tóg. Kỹ ag tóg ti mỹ: “ũn sanh ti,” he mũ. Kỹ Jesus tóg “hỹ, hã vẽ,” he mũ. “Hã kỹ sóg ãjag mỹ ke mũ. Ũ tỹ governo mỹ jãnkamy mãg tĩ ũ ag vỹ Topẽ vĩ mranh, hã ra ag tóg to jykrén mãn kỹ ag jykre kórég tovãnh. Kỹ ũn mén tũ ũ fag vỹ fag jykre kórég tovãnh gé. Hã kỹ ag tóg Topẽ tỹ tỹ ẽg pã'i nĩ venh ke mũ, fag ke gé. Ti kósin sanh ri ke ag hã vẽ. Ag jãvo ãjag tóg kanhkã venh ke tũ nĩ, ãjag tỹ ón kỹ Topẽ mỹ: he, he mũ ra.
João vỹ ãjag mỹ Topẽ vĩ tó ja nĩgtĩ, ãjag tỹ ti jykre kuryj jagma mũ jé. Hã ra ãjag tóg ti vĩ kri nĩm ja tũ nĩ. Ãjag jãvo ũ tỹ governo mỹ jãnkamy mãg tĩ ag vỹ ti vĩ kri fi ja nĩ, ũn mén tũ fag ke gé. Tag ve ãjag mỹr. Ge ra ãjag tóg ãjag jykre tovãnh tũ nĩ. João vĩ kri nĩm tũ ãjag nĩ,” he tóg.
“Sỹ ãjag mỹ ãjag tỹ Topẽ tovãnh kãmén mãn ke vẽ, ha mẽ,” he tóg mũ. “Kejẽn ũ tóg nĩgtĩ. Uva kré tóg nĩgtĩ, tỹ vinho han jafã ẽn. Ti jakré to tóg rón mũ. Kỹ tóg kũm kỹ uva jẽgmĩ jafã han mũ. Kỹ tóg ki pãjó han mũ gé. Kỹ tóg ũ tỹ ki rĩr tĩ ag mỹ tovãnh mũ, ag tỹ ti mré ti kanẽ vẽnh kãpãm jé. Kỹ tóg tĩ mũ, ga ũ ra.
Ti kanẽn kỹ tóg ti camarada ag jẽgnẽg mũ, ag tỹ ag mỹ ti tũ vin jé, uva kanẽ ti.
Hã ra ag tóg ag vóg kónãn mũ sir. Ũ mrãnmrãn ag tóg mũ, ũ tén ag tóg mũ, ũ pin ag tóg mũ, pó tỹ.
Kỹ tóg ag mỹ ti camarada ũ ag jẽgnẽ mãn mũ gé sir, ũn e ag sir, hã ra ag tóg ag vóg kónãn kãn mũ gé.
Vãhã tóg ag mỹ ti kósin jẽnẽg mũ. “Ag hỹn ti kamẽg mũ, inh kósin ti,” he tóg, hã kỹ tóg ti jẽnẽg mũ.
Kỹ ag tóg ti kósin ti ve kỹ jagnẽ mỹ: “kejẽn ẽkré tag vỹ tỹ ti tũ nỹnh ke mũ,” he mũ. “Mũ nỹ, ti tén jé, ti tũ tag tỹ tỹ ẽg tũ nỹn jé,” he ag tóg mũ, patrão kósin to.
Kỹ ag tóg ti kãgmĩg mũ sir. Ró pãte ag tóg ti tén kỹ ti fón mũ sir.
Kejẽn ag patrão vỹ kãtĩg ke mũ, ũ tỹ nén krãn ja ẽn ti. Kỹn hỹn hẽ ri kenh mũ, ti camarada ag tỹ?“ he tóg, Jesus ti.
Kỹ ag tóg ti mỹ: “vẽjykre pãno han ag tóg mũ mỹr,” he mũ. “Ag kãgtén jé tóg ke mũ, jũ kỹ, ag patrão ti, kỹ tóg uva kré ẽn tỹ ũ mỹ tovãnh ke mũ, ag tỹ ti mré vẽnh kãpãm jé, ti kanẽ ti,” he ag tóg, Jesus mỹ.
Kỹ tóg ag mỹ: “hỹ,” he mũ. “Kỹ Topẽ vĩ rá tag to jykrén nĩ gé, ha mẽ: “pó tỹ ĩn han jafã fón ag tóg, pó tỹ ĩn han tĩ ag. Ag mỹ tóg kórég ja nĩ. Hã ra Topẽ tóg hã tỹ ĩn nũna han mũ. Ẽg Senhor mág tỹ há vẽ mỹr, hã kỹ tóg ẽg mỹ e tĩ,” he ja tóg nĩ, Topẽ vĩ rá ki,” he tóg, Jesus ti.
“Hã kỹ sóg ãjag mỹ: ãjag tỹ Topẽ tỹ tỹ ẽg pã'i nĩ venh ke vẽ vẽ, hã ra ãjag tóg venh ke tũ nĩ,” he mũ. “Ũ ag hã vỹ venh ke mũ, povo ũ ag, ag tỹ inh vĩ kri fi kỹ,” he tóg.
“Ũ tỹ hẽn ri ke ag vỹ pó tag kri vár ke mũ, kỹ ag tóg tũ' henh ke mũ. Kỹ pó tag vỹ ũ tỹ hẽn ri ke ag kri kutẽnh ke mũ gé, kỹ tóg ag tỹ tũ' he kãn mũ,” he tóg, Jesus ti. Ti tỹ ẽg tỹ ti ki rã tũ tugrĩn nũgme ki vár ke tón hã vẽ.
Kỹ pã'i ag tóg vãhã Jesus vĩ tag mẽ kỹ to jykrén mũ. “Ẽg hã to tóg: uva ki rĩr tĩ kórég ag, he ja nĩ,” he ag tóg mũ sir.
Hã kỹ ag tóg ti se sór mũ. Hã ra ag tóg vẽnh e ẽn kamẽg mũ, ag tỹ Jesus to: “Topẽ vĩ tó tĩ pẽ vẽ,” hen kỹ.
Kỹ Jesus tóg ag mỹ: “Topẽ tỹ tỹ ẽg pã'i nĩ vỹ ge nĩ, ha mẽ,” he mãn mũ.
“Pã'i mág ri ke ti nĩ. Ti kósin prũg ken kỹ tóg to fénhta mág han sór mũ.
Hã kỹ tóg vẽnh kar mỹ vẽnh vĩ jẽnẽg mũ. Hã ra ag tóg kãmũ sór tũ nĩ.
Kỹ tóg: “hẽn ri ke mũn ag mẽ há han tũ nĩ, ti kurã ti,” he mũ. Kỹ tóg ag mỹ vẽnh vĩ jẽnẽ mãn mũ, ag mỹ: “ũri ke vẽ,” he jé.
Ge ra ag tóg kãmũ sór tũ nĩ. Ũ tóg ti japỹ ra tĩ mũ, jó ũ tóg ti tỹ nén han sór mũ nón tĩ mũ gé, pã'i ẽn to é he kỹ.
Ũ ag tóg ti tỹ ũn jẽnẽg mũ ag kugmĩ kỹ ag vóg kónãn mũ. Ũ ag kãgtén ag tóg mũ sir, mỹr, ha mẽ.
Kỹ pã'i mág tóg ag to jũ mũ. Kỹ tóg ti porisa ag jẽgnẽ kỹ ag kãgtén mũ gé sir, ũ tỹ ti to é he mũ ẽn ag. Ag ĩn kugprũg ag tóg mũ sir.
Kỹ tóg ti tũ ag mỹ: “inh fénhta vỹ kar kỹ nĩ ha,” he mũ. “Hã ra ag tóg kãmũ jãvãnh nỹtĩ, ag jykre kórég nỹtĩn kỹ.
Ha ẽpry ra mũjẽg, ẽmĩn vẽnh kãpóv ja ra ke gé. Ãjag tỹ ũ ve kỹ ti mỹ inh fénhta ti tóm nĩ,” he tóg, pã'i mág ti.
Kỹ ag tóg mũ mũ sir. Vẽnh kar mỹ ag tóg tó mũ, ũn jykre há ag mỹ, ũn jykre kórég ag mỹ ke gé. Hã kỹ tóg fór mũ sir, clube ti.
Kỹ pã'i mág tóg kãrã mũ sir, ag vigve jé. Kỹ ũ tóg tá jẽ nĩ, hã ra tóg fénhta to kur tu tũ nĩ.
Kỹ tóg ti mỹ: “isỹ ã mỹ fénhta to kur nĩm mũ ra ã tóg tu tũ nĩ, vỹ,” he mũ. “Ã hã ne tóg ã kur pẽ tu sór mũ', inh fénhta ki',” he tóg. Hã ra tóg vĩ tũ nĩ sir.
Kỹ tóg: “ti mrĩnh ra, ti pẽn, ti nĩgé. Re tá ti fón,” he mũ. Re tán kuty nĩ. Tá ag tóg jagtar tĩ. Ag jã tỹ ag tóg gángán ke tĩ sir, vẽso jũgjũ kỹ.
Ge ti nĩ. Ũ tỹ hẽn ri ke tóg mẽgmẽg mũ, hã ra tóg pipir nỹtĩ, ũn kuprẽg kỹ nỹtĩ ag, ũ tỹ to jykrén há han mũ ag,” he tóg, Jesus ti.
Kỹ pã'i ag tóg jagnẽ mỹ: “ti vĩ tỹ hẽ to ẽg hỹn ti senh mũ?“ he mũ.
Kỹ ag tóg Jesus to ũ ag jẽgnẽg mũ, pã'i mág tỹ Herodes mré ke ũ ag mré hã, ag tỹ ón kỹ ti ki jẽmẽ jé. “Senhor,” he ag tóg mũ. “Ã jykre kuryj nĩn kỹ ã tóg, Topẽ to ẽpry ki ẽg kanhrãn há han tĩ. Ũ tỹ vẽjykre há hã han ve ra ã tóg, ti jykre ki kanhró kar nĩ.
Hã kỹ ẽg mỹ ã tỹ nén to jykrén mũ tóm nĩ. Mỹ há nỹ', ẽg tỹ governo mỹ imposto kajãm jé'? Ẽg mỹ hỹn ti mỹ nĩm mũ', vó mỹ vó?“ he ag tóg mũ.
Hã ra Jesus tóg ag jykre pãno ki kanhró nĩ. Hã kỹ tóg ag mỹ: “ãjag ne tóg ón kỹ inh ki jẽmẽ sór mũ',” he mũ. “Jykre régre ãjag nỹtĩ mỹr.
Inh mỹ jãnkamy jun, imposto kajãm jafã ẽn ti,” he tóg. Kỹ ag tóg ti mỹ ũ jun mũ sir.
Kỹ tóg ag mỹ: “ũ jiji nỹ kã nĩ, ũ kãgrá nỹ kã nĩ?“ he mũ.
Kỹ ag tóg ti mỹ: “pã'i mág tỹ governo kãgrá vẽ,” he mũ. Kỹ tóg ag mỹ: “kỹ pã'i mág mỹ ti tũ nĩm nĩ, hã ra Topẽ mỹ ti tũ nĩm nĩ gé,” he mũ sir.
Ag tỹ ti vĩ mẽ kỹ ti jykre tóg ag mỹ e tĩ sir. Kỹ ag tóg ti tovãnh kỹ mũ mũ sir.
Kỹ kejẽn Saduceu ag tóg, ón kỹ Jesus ki jẽmẽ sór mũ gé. Ẽn ag tóg: “ẽg ter ja tá ẽg vỹnvỹn kenh ke tũ nĩ, rĩr mãn ke tũ ẽg tóg nĩ,” he tĩ.
Kỹ ag tóg: “Senhor,” he mũ gé. “Moisés tỹ ẽg mỹ vẽjykre nĩm kỹ tóg: “ã régre tỹ krẽ tũ ra ter kỹ ã tỹ ti prũ fi tỹ prũg ke vẽ. Ã tỹ ã régre mỹ ã krẽ han ke vẽ, fi ki,” he ja nĩgtĩ.
Kỹ ũ tỹ jagnẽ mré pafa ja tỹ 7 (ke) vỹ nỹtĩgtĩ. Ag kãke tóg prũg mũ, hã ra tóg ti kósin tũ ra ter mũ. Kỹ ti jãvy tóg fi tỹ prũg mũ, hã ra tóg ti kósin tũ ra ter mũ gé. Kỹ ti jãvy ũ tóg, fi tỹ prũg mũ gé sir,
hã ra tóg ti kósin tũ ra ter mũ gé, ti jãvy ũ ke gé, hã ki ag kar vỹ, kósin tũ ra kãgter kãn mũ sir.
Kỹ vãhã ag kar prũ fi tóg, ter mũ gé sir.
Kỹ fag kãgter ja tá rĩnrĩr mãn kỹ fi hỹn, mén tỹ 7 (ke) nĩnh mũ vẽ. Ag kar vỹ fi tỹ prũg ja nĩ mỹr. Hã kỹ tóg vẽnh mỹ nỹ, ag tỹ: “rĩr mãn jé ẽg tóg ke mũ,” hen kỹ,” he ag tóg, Saduceu ag, Jesus mỹ.
Hã ra Jesus tóg: “kygnẽ ãjag huri,” he mũ. “Ãjag pijé Topẽ vĩ tỹ rán kỹ nĩ ki kanhró nỹtĩ', ãjag pijé Topẽ jykre ki kanhró nỹtĩ'.
Ẽg rĩnrĩr mãn kỹ ẽg tóg, prũg mãn ke tũ nĩ sir, kỹ fag mén mãn ke tũ nĩ gé. Topẽ tỹ jẽgnẽ jafã ri ke ẽg nỹtĩnh mũ, kanhkã tá.
Kỹ Topẽ vĩ rá ũ to jykrén nĩ, ti tỹ ẽg ter ja tá vỹn ke tó ti. Topẽ hã ne tỹ vẽmén ja nĩ mỹr, hã kỹ tóg tag tó ja nĩ, ha mẽ.
“Abraão vỹ iso: Topẽ, he tĩ, Isaque ke gé, Jacó ke gé,” he ja tóg nĩ, Topẽ ti. Kãgter ag huri, Abraão, Isaque, Jacó. Hã ra Topẽ tóg: “tỹ inh ag Topẽ nĩ,” he ja nĩgtĩ, ag kãgter kar kỹ. Hã kỹ ag tóg rĩnrĩr nỹtĩ, Topẽ tỹ tỹ ũn rĩnrĩr nỹtĩ ag hã kri ke nĩn kỹ,” he tóg, Jesus ti.
Kỹ ag tóg ti vĩ mẽg mũ sir, kỹ ti jykre tóg ag mỹ e pẽ tĩ, ti vĩ ti.
Kỹ Fariseu ag tóg mẽg mũ, Jesus tỹ Saduceu ag mỹ vĩ há han ja ti, kỹ ag tỹ ti mỹ kafãn ke tóg tũ tĩ sir.
Kỹ ag tóg ti to vẽnh mãn mũ sir. Kỹ Topẽ vĩ to ẽg kanhrãn tĩ ũ tóg Jesus mỹ:
“Senhor, Topẽ tỹ ẽg jyvẽn tỹ hẽ nỹ hỹn, ti tỹ ẽg jyvẽn kar kãfór nỹnh mũ?“ he mũ.
Kỹ Jesus tóg: “ẽg jóg mág to há tãvĩ nỹtĩm nĩ, ti ki ge há han nĩ, ti to jykre pir nỹtĩm nĩ,” he mũ.
“Topẽ tỹ ẽg jyvẽn kar kãfór hã vẽ.
Kỹ ti tỹ ẽg jyvẽn ũ tóg, hã ri ke nĩ gé, hã vỹ: ãjag régre ki rĩr há han nĩ, ãjag tỹ vẽnh ki rĩr há han ri ke, he mũ.
Vẽnh jyvẽn tag vỹ vẽnh jyvẽn kar kãfór nỹtĩ. Régre ti nỹtĩ, Topẽ tỹ ẽg jyvẽn kãfór ti. Ẽg tỹ tag ki króm kỹ ẽg tóg Topẽ jykre ki króm kãn mũ,” he tóg, Jesus ti.
Kỹ Jesus tóg Fariseu ag mỹ:
“Cristo to ãjag hẽ ri ke tĩ?“ he mũ. “Ũ krẽ'krẽ nẽ hỹn?“ he tóg. Kỹ ag tóg ti mỹ: “Davi krẽ'krẽ vẽ,” he mũ.
Kỹ tóg: “hã ra Davi tóg ti to: inh Senhor, he ja nĩ, Topẽ kuprĩg tỹ ti krĩn kỹ. Kỹ tóg:
ẽg jóg tỹ Topẽ vỹ inh Senhor mỹ: “nĩ ra ver, inh pẽgja tá,” he ja nĩ. “Sỹ ver ã kato vãsãnsãn mũ ag sigsenh ke vẽ,” he ja tóg nĩ, Topẽ ti, he tóg, Davi ti.
Hã kỹ Davi tóg Cristo to: “inh Senhor,” he ja nĩ. Ti tỹ tỹ ti krẽ'krẽ nĩ ra ti mỹ tỹ ti kri ke nĩnh mũ vẽ'?“ he tóg, Jesus ti.
Hã ra ag tỹ ti mỹ ne tónh ke tóg tũ tĩ, ag tỹ ti vĩ kafãn sór mũ ra. Vãhã ag tóg ti ki jẽmẽ sór mãn tũ nĩ. Ti kamẽg ag tóg mũ sir.
Kỹ Jesus tóg vyr mỹ Fariseu ag mré vẽmén kar kỹ vãhã vẽnh kar kanhrãn mũ sir. Kỹ tóg ag mỹ:
“Moisés vỹ ẽg jóg ag kanhrãn ja nĩgtĩ,” he mũ. “Ti nón Topẽ vĩ to ẽg kanhrãn tĩ ag tóg, ẽg kanhrãn sór mũ gé, pã'i ũ ag ke gé.
Ag vĩ ki króm nĩ. Ag tỹ nén han mũ ri ke han tũg nĩ jãvo, ag jykre kórég ẽn han tũg nĩ. Ãjag kanhrãn há han ag tóg tĩ, hã ra ag tóg ki króm sór tũ nĩgtĩ.
Ãjag mỹ ag tóg, vẽjykre kufy vin tĩ, hã ra ag hã tóg han sór tũ nĩgtĩ, vẽjykre kufy ẽn ti.
Ag tỹ nén ũ há han kỹ ag tóg tỹ ũn mág nỹtĩ sór mũ sir, vẽnh kar tỹ ag ve jé. Ag tỹ Topẽ mré vĩ jé ag tóg, ti vĩ rá tỹ ag nĩgé tógfĩg tĩ, ag kakã ke gé. Vẽsógfĩn ja tãpér tỹ ag tóg vẽsógfĩg tĩ. Topẽ jykre han jé ag tóg kur tóv mág tu tĩ gé.
Fénhta ki ag tóg jẽn vén sór tĩ. Vẽnh kanhrãn jafã krẽm ag tóg vẽnh kãpóv kỹ nỹtĩ.
Ẽmã kuju ki vẽnh kar tóg ag mỹ: “ã mỹ há?” he tĩ, kỹ tóg ag mỹ sér tĩ. Kỹ ag tóg ag to: “Senhor,” he tĩ gé, kỹ tóg ag mỹ sér tĩ.
Ag jãvo jagnẽ mỹ: “Senhor,” he sór tũg nĩ, kỹ ag tỹ ãjag mỹ: “Senhor,” he mũ ra ag mỹ: “inh pijé tỹ ũn mág nĩ',” hem nĩ. Ũn pir vỹ tỹ ãjag kri ke nĩ, hã vỹ: Topẽ, he mũ, jó ãjag tóg tỹ jagnẽ mré ke nỹtĩ.
Kỹ ũ mỹ: “ẽg jóg,” he tũg nĩ gé, ẽprã. Ũn pir vỹ tỹ ãjag jóg nĩ, hã vỹ: Topẽ, he mũ, kanhkã tá nĩ ẽn ti.
Kỹ ũ tỹ ãjag mỹ: “ẽg kri tỹ ũn mág nĩm nĩ,” he kỹ ag mỹ: “vó, kenh ke tũ inh nĩ,” hem nĩ gé. Ũn pir vỹ ãjag kri tỹ ũn mág nĩ, hã vỹ: Cristo, he mũ.
Ãjag kã mĩ ũn mág ag jé ãjag ki rĩr há han, ãjag camarada tỹ ãjag rãnhrãj ki rĩr há han tĩ ẽn ri ke.
Ãjag tỹ tag ki vẽsỹ ũn mág han sór nỹtĩn kỹ ãjag tóg, tá térenh ke mũ, ha vem nĩ. Ãjag tỹ hã ra: “tỹ inh ũn sĩ nĩ,” hen kỹ ãjag tóg, tá jãprynh ke mũ, tỹ ũn mág ãjag nỹtĩnh mũ, ha vem nĩ,” he tóg, Jesus ti.
“Ón kỹ Topẽ vĩ to ẽg kanhrãn tĩ',” he tóg. “Fariseu',” he tóg. “Jykre régre ãjag nỹtĩ. Topẽ vỹ ãjag ve kónãn,” he tóg. “Ũ ag tóg ũ tỹ kanhkã tá nĩ ẽn tỹ tỹ ẽg pã'i nĩ ve sór nỹtĩ, hã ra ãjag tóg ag mỹ kanhkã ti nenh tĩ. Ag jãvo ãjag tóg, ve sór tũ nĩgtĩ,” he tóg.
“Ón kỹ Topẽ vĩ to ẽg kanhrãn tĩ',” he tóg. “Fariseu',” he tóg. “Jykre régre ãjag nỹtĩ. Topẽ vỹ ãjag ve kónãn,” he tóg. “Ãjag ne tóg ũn mén ter ja fag tũ mãn kãn tĩ'. Kar kỹ ãjag tóg ón kỹ Topẽ mré vĩ téj han mũgtĩ, ẽg tỹ ãjag to: “há ag nỹtĩ,” he jé. Hã kỹ Topẽ vỹ, ãjag vóg kónãn kãfór han ke mũ,” he tóg.
“Ón kỹ Topẽ vĩ to ẽg kanhrãn tĩ',” he tóg. “Fariseu',” he tóg. “Jykre régre ãjag nỹtĩ. Topẽ vỹ ãjag ve kónãn,” he tóg. “Ãjag ne tóg kuvar há ra mũ tĩ', ga mĩ, goj mĩ ke gé, ãjag tỹ ũ tỹ Israel ag jykre han sór mũ ũ jãvãnh jé. Ãjag tỹ ũ ven kỹ ãjag tóg ti tỹ Japo krẽ han mũ sir, ti tỹ ón kỹ Topẽ vĩ mẽ jé, ãjag ri ke, ti tỹ ãjag mré nũgme ki kutẽ jé. Kỹ ti jykre pãno vỹ ãjag jykre pãno kãfór nỹ sir,” he tóg, Jesus ti.
“Topẽ vỹ ãjag ve kónãn mỹr,” he tóg. “Kyvó ãjag nỹtĩ, hã ra ãjag tóg ũ tỹ ki kagtĩg ag tatĩn sór mũ. Kỹ ãjag tóg ag kanhrãn kónãn tĩ. “Ẽg tỹ ón kỹ: tag han jé sóg ke mũ, he sór kỹ ẽg tóg: Topẽ ĩn krẽm nĩ ẽn vỹ ki kanhró nĩ, henh ke mũ,” he ãjag tóg tĩ. “Ẽg tỹ hã ra: Topẽ ĩn krẽm ouro tãn ẽn vỹ ki kanhró nĩ, hen kỹ ẽg tóg ón ke tũ nĩ,” he ãjag tóg tĩ gé.
Vẽnh mỹ ti nĩ, ãjag vĩ tag. Krĩ tũ ãjag tóg nỹtĩ, kyvó ãjag tóg nỹtĩ. Ouro mỹ Topẽ ĩn kãfór nĩ'? Vó'. Ouro vỹ tỹ Topẽ tũ nĩ, ti tỹ Topẽ ĩn krẽm nĩn kỹ. Hã kỹ tóg tỹ, Topẽ tũ kar nĩ sir, ouro ti, ti ĩn ti ke gé. Ón kỹ: “Topẽ hã vỹ ki kanhró nĩ,” he tũg nĩ,” he tóg.
“Ãjag vĩ vẽnh mỹ ũ vỹ nĩ gé. Ón kỹ ẽg tóg: ẽg tỹ mesa kri ũn mỹ nén ũ pũn mũ ẽn vỹ ki kanhró nĩ, henh ke mũ,” he ãjag tóg tĩ gé. “Ẽg tỹ hã ra: ẽg tỹ ũn mỹ ẽg mẽg pũn tĩ ẽn vỹ ki kanhró nĩ, hen kỹ ẽg ón ke tũ nĩ,” he ãjag tóg tĩ gé.
Vẽnh mỹ ti nĩ gé, ãjag vĩ tag ti. Kyvó ãjag nỹtĩ mỹr. Ẽg tỹ Topẽ mỹ ẽg mẽg pũn mũ mỹ mesa kãfór nĩ'? Vó'. Topẽ ĩn krẽm mesa kri ẽg tóg ẽg mẽg ti pũn tĩ, hã kỹ tóg Topẽ mỹ há tĩ, ẽg mẽg ti, ẽg tỹ ti ĩn tá ti mỹ mesa kri pũn tugrĩn.
Ãjag tỹ Topẽ ĩn krẽm mesa tón kỹ, kỹ ãjag tóg ẽg tỹ ẽg mẽg tỹ mesa ẽn kri pũn mũ ẽn tó tĩ gé.
Ãjag tỹ Topẽ ĩn tón kỹ, kỹ ãjag tóg Topẽ ti tó tĩ gé.
Ãjag tỹ kanhkã tón kỹ, kỹ ãjag tóg Topẽ nĩgja tó tĩ gé, kỹ ãjag tóg Topẽ ti tó tĩ gé sir. Nén ũ pir vẽ, ti kar ti. Hã kỹ ón kỹ: “Topẽ hã vỹ ki kanhró nĩ,” he tũg nĩ,” he tóg.
“Ón kỹ Topẽ vĩ to ẽg kanhrãn tĩ',” he tóg. “Fariseu',” he tóg. “Krĩ régre ãjag nỹtĩ, kỹ Topẽ vỹ ãjag ve kónãn,” he tóg. “Ón kỹ ãjag tóg, Topẽ mỹ ãjag jakré ki dízimo vin tĩ. Ãjag jakré tỹ hortelã tỹ 10 (ke) nỹtĩn kỹ ãjag tóg Topẽ mỹ ũn pir nĩm tĩ, ãjag jakré tỹ erva doce tỹ ke gé, ãjag jakré tỹ cominho tỹ ke gé. Há ti nĩ vẽ. Hã ra ãjag tóg, ti tỹ ẽg jyvẽn mũ ẽn han tũ nĩgtĩ. Vẽjykre kuryj han tũ ãjag tóg nĩgtĩ. Ũn jagtar ag jagãgtãn tũ ãjag tóg nĩgtĩ. Topẽ vĩ kri fig tũ ãjag tóg nĩgtĩ. Ãjag tỹ ti vĩ ki króm mré hã ãjag jakré ki dízimo vin ra tóg, há tĩ vẽ, ha mẽ. Hã ra ãjag tóg ki króm sór tũ nĩgtĩ.
Kyvó ãjag nỹtĩ, hã ra ãjag tóg ag tatĩn mũ sór mũ. Topẽ vĩ ũ ki króm sór ãjag tóg tĩ, ti tỹ Topẽ mỹ tỹ nén ũ sĩ hã ra, kỹ ãjag tóg ti vĩ ũ mranh tĩ, ti tỹ Topẽ mỹ kórég pẽ hã ra. Kỹ tóg goj ki ka ri ke nĩ. Ãjag tỹ ka gón tũ nĩ jé ãjag tóg kur ki kujẽg tĩ, kỹ tóg pa tĩ, goj ti. Hã ra ãjag tóg kãvãru tỹ goj ki ter mũ ra goj kórég ẽn kron tĩ,” he tóg.
“Ón kỹ Topẽ vĩ to ẽg kanhrãn tĩ',” he tóg. “Fariseu',” he tóg. “Krĩ régre ãjag nỹtĩ, kỹ Topẽ vỹ ãjag ve kónãn,” he tóg. “Kópa venja kupég ãjag tóg tĩ, pénky venja, hã ra tóg kã tá kavéj nĩ. Kỹ ãjag ge nỹgtĩ gé. Jykre há nỹtĩ ve ãjag tóg nỹtĩ gé, hã ra ãjag tóg vẽjykre pãno han tĩ, hã vỹ: jãnkamy to ag lograr he tĩ, he mũ, ãjag prũ tũ fag mré nỹ tĩ, he mũ gé.
Kyvó ãjag nỹtĩ, ãjag tỹ tỹ Fariseu nỹtĩ ra. Ãjag jykre pãno tovãnh nĩ, ãjag jãnhkri nỹtĩ jé. Kỹ vãhã vẽnh kar vỹ, ãjag jykre há venh mũ,” he tóg.
“Ón kỹ Topẽ vĩ to ẽg kanhrãn tĩ',” he tóg. “Fariseu',” he tóg. “Krĩ régre ãjag nỹtĩ, kỹ Topẽ vỹ, ãjag ve kónãn,” he tóg. “Vẽnh kej sĩnvĩ ri ke ãjag nỹtĩ. Sĩnvĩ nĩ ve ti nĩ, vẽnh kej ti, ẽg tỹ pó tỹ kri tam kỹ, kar tinta tỹ to tĩn kỹ. Ti sĩnvĩ nĩ ve ra tóg ti kã tá kórég nĩ. Vẽser vỹ krẽm nỹ nĩ, vẽser vag mũ ti, ti kuka.
Tag ri ke ãjag nỹtĩ. Há nỹtĩ ve ãjag nỹtĩ. Jykre kuryj nỹtĩ ve ãjag nỹtĩ, hã ra tóg ãjag kã tá kórég nĩ, ãjag jykre régre nỹtĩn kỹ, ãjag tỹ Topẽ vĩ ki króm sór tũ nỹtĩn kỹ mỹr, ha mẽ,” he tóg, Jesus ti.
“Ón kỹ Topẽ vĩ to ẽg kanhrãn tĩ',” he tóg. “Fariseu',” he tóg. “Krĩ régre ãjag nỹtĩ, kỹ Topẽ vỹ ãjag ve kónãn,” he tóg. “Ãjag jógjóg ag vỹ Topẽ vĩ tó tĩ ag kãgtén ja nĩgtĩ. Jãvo ãjag tóg ag kej sĩnvĩ han tĩ, ũn jykre kuryj ja ag kej ti.
Kỹ ãjag tóg ag to: “ẽg tỹ ẽg jógjóg ag mré ga kri mũ ra ẽg tóg, ag kãgtén ke tũ nĩ vẽ,” he tĩ. “Ag mré ẽg ag vóg ke tũ nĩ vẽ,” he ãjag tóg tĩ, ón kỹ.
Hã ki ãjag tóg ãjag jógjóg ag tó tĩ. “Ẽg jógjóg ag vỹ ag kãgtén, Topẽ vĩ tó tĩ ag,” he ãjag tóg tĩ. “Ũ tỹ ag kãgtén mũ ag krẽ'krẽ vỹ tỹ ẽg nỹtĩ,” he ãjag tóg tĩ.
Kuri ãjag jógjóg ag ri ke han nĩ, kuri ãjag jógjóg ag tỹ ũn kãgtén ja tũ ẽn ag kãgtén nĩ, ãjag tỹ tỹ ãjag jógjóg ag krẽ'krẽ nỹtĩn kỹ,” he tóg.
“Pỹn ri ke ãjag nỹtĩ, mĩg ri ke ãjag nỹtĩ. Ãjag pijé nũgme ki vár tũ nĩnh mũ', inferno ki'.
Hã kỹ sóg ãjag mỹ, Topẽ vĩ tó tĩ pẽ ag jẽgnẽnh ke mũ, vẽnh vĩ hapẽ tó mũ ag, Topẽ vĩ rán tĩ pẽ ag, ag tỹ ãjag jyvẽn jé. Kỹ ãjag tóg ag kãgtén ke mũ gé, ha vem nĩ. Ka to ãjag tóg ag sanh ke mũ. Ag mrãnmrãn jé ãjag tóg ke mũ, ãjag tỹ vẽnh kanhrãn jafã krẽm. Ẽmã kar mĩ ãjag tóg ag nón mũnh mũ, ãjag tỹ ag vóg kónãn jé.
Hã kỹ tóg ãjag tỹ ũn jykre kuryj kar kãgtén mũ ri ke nĩ. Ũn tỹ hẽn ri ke ag kãgtén ag tóg huri, ẽprã ke ag, hã ra tóg, ãjag tỹ ag kãgtén kãn ri ke nĩ sir, Abel ti, ti nón ke ag mré hã, Zacarias ẽn mré hã, Baraquias kósin ẽn. Ẽn tỹ ãjag tóg Topẽ ĩn krẽm ti tén ja nĩ, Topẽ mỹ nén ũ pũn jafã ẽn tá, Zacarias ẽn.
Ãjag mỹ sóg tó mũ, ha mẽ. Ãjag hã to ti jũnh ke mũ, Topẽ ti, ãjag jógjóg ag tỹ ag kãgtén tugrĩn, ãjag tỹ ag kãgtén tugrĩn ke gé,” he tóg, Jesus ti.
Kỹ tóg Jerusalém ki ke ag to vẽmén mũ. Fe kaj han kỹ tóg: “Topẽ vĩ tó tĩ ag kãgtén ag tóg tĩ, pó tỹ ag pin kỹ,” he mũ. “Isỹ ag vẽnh mãn há tóg tĩ vẽ, isỹ ag ki rĩr jé, hã kỹ sóg ag jé prẽr tỹ hẽn ri ke han mũ. Garĩnh fi vỹ fi krẽ kri jẽ nĩ. Fi tỹ ag vẽsỹrénh tũ nĩ jé ke vẽ. Ẽn ri ke han sór sóg mũ vẽ, hã ra ag tóg ke jãvãnh nỹtĩ.
Hã kỹ fóg ag tóg, ag jamã pũn kãn ke mũ, kỹ vãpũr vẽ sir. Ũ vỹ kãnhmar tá nĩ mãn ke tũ nĩ ha, ag tỹ ẽmã kókén ja tá.
Inh ve mãn ke tũ ag nĩ ha mỹr. Kejẽn ag tóg iso: “Topẽ tỹ ti jẽnẽ ja vẽ,” henh ke mũ. “Topẽ vỹ ti ve há han, ti tỹ ti jiji tónh kãtĩg kỹ,” he jé ag tóg ke mũ iso. Ẽn kã ag tóg inh ve mãn ke mũ,” he tóg, Jesus ti.
Kỹ Jesus tóg Topẽ ĩn tá kãkutẽ kỹ tĩ mũ sir. Kỹ ti mré mũ tĩ ag tóg, ti tá junjun mũ, kỹ ag tóg ti mỹ Topẽ ĩn ẽn ag vinven mũ sir.
Kỹ tóg ag mỹ: “ãjag mỹ pó tỹ ĩn mág tag vigvég mũ'?“ he mũ. “Kejẽn pó tag tóg jagnẽ kri nỹtĩ mãn ke tũ nĩ. Gũm ke kãn jé tóg ke mũ. Ki hã sóg tó mũ,” he tóg
Kar kỹ tóg krĩ tỹ Oliveiras ra tĩ mũ sir. Ti tỹ tá nĩ kỹ ti mré mũ tĩ ag tóg ti mỹ: “ẽg tỹ ne ve kỹ ẽg ki kanhró nỹtĩnh mũ, ã kãtĩg mãn ke kurã ẽn ti, nén kar tũg ke kurã ẽn ti?“ he mũ.
Kỹ tóg: “ker ũ ãjag mỹ ón hẽ',” he mũ.
“Cristo vỹ tỹ inh nĩ,” he jé ag tóg ke mũ, inh jiji tó kỹ, ũ tỹ hẽn ri ke ag. Kỹ ũ tỹ hẽn ri ke ag tóg ag vĩ kri nĩm ke mũ.
Vẽnh génh kãme mẽgmẽ jé ãjag tóg ke mũ, tag ki vẽnh génh to, kuvar há tá vẽnh génh to ke gé. Mũmẽg tũg nĩ, hã ra. Vẽnh génh enh ke vẽ. Hã ra kurã tỹ ẽgno to hã ke vẽ ver.
Nação ag tỹ jagnẽ kato tẽgtẽnh ke vẽ, pã'i ag ke gé. Ũ tỹ hẽn ri ke ag tỹ, jagnẽ to jũnh ke vẽ gé. Ga tỹ ragra ke tỹ hẽn ri ke han ke vẽ, ẽmã tỹ hẽn ri ke mĩ. Vẽjẽn tỹ tũ' henh ke vẽ gé.
Hã ra ãjag jagtar ke vẽnh ven vén vẽ ver,” he tóg.
“Kar kỹ ãjag jagtar ke mũ, ãjag tỹ inh ki ge kỹ nỹtĩ tugrĩn. Ãjag vóg kónãn jé ag tóg ke mũ, ãjag kãgtén jé ag tóg ke mũ gé. Nação kar vỹ, ãjag to vĩ kónãn ke mũ, ãjag tỹ inh jiji tó tugrĩn.
Kỹ ũ tỹ hẽn ri ke vỹ, isogvãnh ke mũ sir, ẽn kã. Ãjag mré ke fag tó jé ag tóg ke mũ, inh kato vãsãnsãn mũ ag mỹ, kỹ ag tóg jagnẽ to vĩ kónãn ke mũ gé.
Ón kỹ inh vĩ tó tĩ ag vỹ junjun ke mũ gé, ag tỹ ũn e krĩn jé sir, ag tỹ isogvãnh jé.
Kỹ vẽnh kar vỹ vẽjykre pãno han ke mũ, hã kỹ ũ tỹ ón kỹ iso há nỹtĩ ve ẽn ag tóg, isogvãnh ke mũ gé, ũn e ag.
Hã ra ũ tỹ isovãnh tũ pẽ ẽn ag tóg, krenkren ke mũ.
Kỹ nação kar vỹ, vẽnh vĩ sér ẽn mẽnh mũ, ga kar mĩ hã, kỹ ag tóg, Topẽ tỹ tỹ ẽg pã'i nĩnh ke ẽn mẽnh mũ. Ag tỹ mẽ kãn kỹ kurã tỹ ẽgno vẽ sir,” he tóg, Jesus ti.
“Kejẽn ãjag tóg, ãjag tỹ nén kamẽg tĩ ẽn venh ke mũ sir, ẽg kavénh tĩ ẽn ti,” he tóg. “Topẽ vĩ tó tĩ tỹ Daniel vỹ ti tó ja nĩgtĩ. Topẽ ĩn tá tóg jẽnh mũ, ẽg kavénh tĩ ẽn ti. Ũ tỹ vẽnh rá tag to ke mũ jé ki kanhró nĩ.
Ãjag tỹ ti ve kỹ ga tỹ Judéia ki ke kar jé, vẽnh pigjunh mũjẽg, pãnónh ra.
Kỹ ũ tỹ re tá nĩ ẽn jé, ti ĩn kã ra rã tũg, ti tũ mãn jé. Vẽsỹmér tóg vẽnh péjunh tĩg ke mũ.
Kar kỹ ũ tỹ ti japỹ tá jẽ ẽn jé, vỹn ke tũg gé, ti kur mãn jé. Vẽsỹmér tóg vẽnh péjunh tĩg ke mũ gé.
Ũn kufy fag jagtar mág ke vẽ, kurã ẽn kã, ũ tỹ gĩr pygfãm mũ fag ke gé.
Topẽ mré vĩm nĩ, ti tỹ kusa kã vẽnh ven tũ nĩ jé, ti tỹ vẽnhkán ke kurã ki vẽnh ven tũ nĩ jé.
Jagtar mág tỹ ge han ja tũ ẽg tóg nỹtĩ, Topẽ tỹ mundo han jãn ki. Kỹ ẽg ge han mãn ke tũ nĩ gé, kar kỹ.
Ẽg tỹ kurã ki jagtar ke mũ ẽn vỹ e nỹtĩnh mũ vẽ, hã ra tóg térem kỹ nỹtĩ nĩ, Topẽ tỹ ũn kuprẽg ja ẽn ag tugrĩn. Ti tỹ térem tũ nĩ ra ũ vỹ, kren ke tũ pẽ nĩ vẽ, vẽnh jagtar mág ẽn to,” he tóg, Jesus ti.
“Ẽn kã ũ tỹ ãjag mỹ: “Cristo vỹ tag kã jẽ nĩ,” he mũ ra kri nĩm tũg nĩ, ag tỹ: “tãtá ti jẽ,” he mũ ra.
Ón kỹ Cristo ag vỹ vẽnh venven ke mũ, ón kỹ Topẽ vĩ tó tĩ ag ke gé. Ẽn ag vỹ ẽg tỹ nén han vãnh hynhan ke mũ, milagre tỹ hẽn ri ke ti. Ag tỹ vẽnh kar krĩn kónãn sór vẽ, ag tỹ kygnẽ jé, Topẽ tỹ ũn kuprẽg ja ẽn ag mré hã, hẽn ri ke mũn.
Ãjag mỹ sóg tó kãn mũ, ti kutẽnh ke to hã,” he tóg, Jesus ti.
“Kejẽn ag tóg ãjag mỹ: “ẽmã kórég tá tóg jẽ, Cristo ti,” henh ke mũ. Ra ti venh mũ tũg nĩ. Ag tỹ ãjag mỹ: “ĩn kã tá tóg nĩ nĩ,” he mũ ra kri fi tũg nĩ.
Inh kãtĩg mãn ke vỹ, ta tỹ kóm kóm ke ri ke nĩnh mũ. Ti tỹ kóm kóm ke kỹ ẽg tóg, nén kar vég tĩ, rã jur ja tá, rã pur ja tá ke gé. Inh kãtĩg mãn ke vỹ ri ke nĩnh mũ. Tỹ sóg ẽprã ke fi kósin nĩ,” he tóg.
“Nén ũ ter nỹgja ri ke ti nĩ gé. Hã tá tóg vẽnh mãn tĩ, jãtã ti. Tag ri ke ti nĩnh mũ, inh kãtĩg mãn ke ti,” he tóg.
“Vẽnh jagtar ẽn kar kỹ rã vỹ nhyr ke mũ, kỹ kysã vỹ jẽngrẽg mãn ke tũ nĩ gé. Krĩg vỹ vár ke mũ gé, kanhkã krẽm. Ẽg tỹ kanhkã tá nén vég tũ kar ẽn vỹ ragra ke kãn mũ gé.
Kỹ vãhã ẽprã ke fi kósin vỹ vẽnh ven ke mũ, kanhkã tá. Kỹ ga kri mũ kar vỹ kygfỹ kãn ke mũ sir, povo kar ti, vẽnh kar tỹ inh kãtĩg ven kỹ. Kanhkã góg kã mĩ sóg kãtérenh ke mũ. Tar pẽ sóg nĩnh mũ, ha vem nĩ, kỹ inh ve vỹ kókov pẽ nĩnh mũ gé.
Kỹ sóg isỹ jẽgnẽ jafã ag jẽgnẽnh mũ, ag tỹ téntén kynkyn jé, kỹ ag tóg isỹ ũn kuprẽg mũ ag jé prẽnprẽr kãn ke mũ sir, ga kar mĩ hã, kanhkã fyr mĩ hã,” he tóg, Jesus ti.
“Ka tỹ figueira to jykrén nĩ. Ti pẽ tánh kỹ, ti féj tãg han kỹ ẽkré tygtánh ke kurã tóg kakó tĩ sir.
Ri ke ti nĩ, ãjag tỹ inh kãtĩg mãn ke kurã ki kanhró nỹtĩnh ke ti. Ãjag tỹ isỹ ãjag mỹ nén tó mũ tag ve kỹ tóg, kakó tãvĩ tĩ sir, inh kãtĩg mãn ke ti, ẽn kã.
Sỹ ke há vẽ, ha mẽ: ũri ũn rĩnrĩr nỹtĩ ag tỹ nén kar ẽn venh ke vẽ, ag kãgter ke to hã.
Kanhkã vỹ tũ' henh ke mũ, ga ti ke gé. Jãvo inh vĩ vỹ tũ' henh ke tũ nĩ,” he tóg.
“Hã ra ũ pijé, isỹ kurã ki kãtĩg mãn ke mũ ki kanhró nĩ', óra ki ke gé'. Topẽ tỹ jẽgnẽ jafã ag pijé ki kanhró nỹtĩ'. Inh pijé ki kanhró nĩ gé'. Ẽg jóg mág hã vỹ ti pin kỹ ki kanhró nĩ', kurã kã nén kutẽnh ke mũ ẽn ki.
Inh kãtĩg mãn ke kurã vỹ Noé tỹ ga mĩ tĩg ja ẽn ri ke nĩnh mũ.
Ta kutẽnh ke to hã ag tóg jẽn ja nĩgtĩ, kron ja nĩgtĩ, jagnẽ tỹ prũg ja nĩgtĩ, jagnẽ tỹ mén ja nĩgtĩ, Noé mré ke ag. Ẽn kã Noé tóg kejẽn canoa tỹ ĩn kã ra rã mũ.
Hã ra tóg ag mỹ tỹ nén ũ tũ tĩ, ti tỹ canoa kã ra rã ẽn ti. Kejẽn ta tóg kutẽ mũ, kỹ goj tóg var mũ sir. Kỹ ag tóg vãhã, kãgter kãn mũ sir. Ge ti nĩnh mũ, ẽprã ke fi kósin kãtĩg mãn kỹ mỹr.
Ẽn kã ũn régre ag vỹ ag japỹ ki rãnhrãj ke mũ. Kỹ sóg ũn pir jé prẽr ke mũ, jãvo ti régre vỹ tá jẽnh mũ sir.
Kỹ ũn régre fag vỹ ẽgtynyn nỹtĩnh ke mũ, jagnẽ mré. Kỹ sóg ũn pir fi jé prẽr ke mũ, jãvo fi régre fi vỹ tá jẽnh mũ gé sir.
Vẽnh ki ẽmẽm nĩ, nũr ri ke han tũg nĩ. Inh kãtĩg ke óra ki kagtĩg ãjag tóg nỹtĩ. Ãjag Senhor vỹ tỹ inh nĩ,” he tóg.
“Kỹ tag to jykrén nĩ, ha mẽ. Ẽg pijé, ũ tỹ ẽg tỹ nén péju sór mũ kãtĩg ke ki kanhró nỹtĩ'. Ẽg tỹ ki kanhró nỹtĩ ra ẽg tóg, ti jo ẽg tỹ nén ki rĩr ke mũ vẽ, kỹ ũ pijé, ẽg ĩn kã ra rãnh ke mũ vẽ'.
Ge ti nĩ, ẽprã fi kósin kãtĩg mãn ke ti. Ha vẽnh kãn, ha vẽnh ki ẽmẽ. Ãjag tỹ inh kãtĩg ke to jykrén tũ ra sóg kãtĩg ke mũ,” he tóg, Jesus ti.
Kỹ tóg ag mỹ ti kãtĩg mãn ke tó mãn mũ. “Kejẽn patrão tóg hẽn ra tĩg sór mũ. Kỹ tóg ti camarada ag kã ũ kuprẽg mũ, ti tỹ ti jo ti mré camarada ag ki rĩr jé, ag mỹ vẽjẽn ven jé, vẽjẽn ke horan ki.
Ti tỹ ag ki rĩr há han kỹ ti patrão vỹ ti mỹ vĩ há han ke mũ, ti kãtĩg mãn ke ẽn kã.
Ti tỹ tóg pã'i han ke mũ, ti tỹ ti tũ ki rĩr kãn jé sir. Ki hã sóg tó mũ, ha mẽ.
Kejẽn ti camarada ũ tóg hã ra jykre pãno nĩ. Kỹ tóg: “ẽg patrão vỹ kãtĩg vãnh han mũ,” he mũ sir.
Kỹ tóg ti mré camarada ag vóg kónãn mũ sir, ag mrãnmrãn kỹ. Kỹ tóg ũ ag mré kron mũ gé, jẽn mág tóg mũ gé sir.
Hã ra ũn jykre kórég ẽn patrão vỹ, ti kãnhmỹ kãtĩg ke mũ sir, ha vem nĩ.
Ti kãtĩg kỹ tóg ti kapãn mũ sir, kỹ tóg ti fón ke mũ gé, ũn jykre régre ag mré. Tá ag tóg jagtar ke mũ, ag jã tỹ ag tóg gyngyn kenh mũ, jũ kỹ, ũn jykre kórég ẽn ag,” he tóg, Jesus ti. Ti tỹ ũ tỹ ti rãnhrãj han kónãn mũ kãmén hã vẽ.
Kỹ Jesus tóg ag mỹ ti kãtĩg mãn ke ẽn kãmén mãn mũ. “Tytãg fag ri ke ti nĩnh mũ,” he tóg. “Tytãg tỹ 10 (ke) fag vỹ nỹtĩ. Vẽnh kyprũg ve jé fag tóg, lampião vyn kỹ mũ mũ, ũn prũg mũ ẽn kato.
Ũ tỹ 5 fag vỹ jykre kórég nỹtĩ, jãvo ũ tỹ 5 (ke) fag vỹ jykre há nỹtĩ.
Kỹ ũn jykre kórég fag vỹ vyrmỹ lampião vyn kỹ mũ mũ, hã ra fag tóg tỹ ki mĩn jafã ma mũ ja tũ nĩ.
Fag jãvo ũn jykre há fag vỹ vyrmỹ tỹ ki mĩn jafã ma mũ mũ.
Hã ra ũn prũg mũ ẽn tóg kãtĩg vãnh han mũ. Kỹ tóg kejẽn fag nũgnũr hapẽ tĩ, ti jun tũg ki. Hã kỹ fag tóg nũgnũr kãn mũ sir.
Kuty kuju ki vẽnh vĩ tóg mẽ há tĩ, kỹ tóg: “ũn prũg mũ vỹ hur kãteg..!” he mũ. “!..Ha ti venh kãmũ jeg..!“ he tóg.
Kỹ tytãg ẽn fag vỹ fag lampião grugrug mũ sir.
Hã ra ũn jykre kórég fag tũ vỹ nhynnhyn ke sór mũ. Kỹ fag tóg ũ fag mỹ: “ẽg mỹ ãjag tũ vẽnh kãpãm,” he mũ.
Hã ra fag tóg fag mỹ: “ẽg tỹ ãjag mỹ vẽnh kãpãm kỹ tóg ẽg mỹ kã kyn kenh ke mũ gé, ãjag ri kén. Ũ kanẽnh mũjẽg,” he mũ.
Kỹ fag tóg mũ mũ. Fag gunja tá tóg jun mũ sir, ũn prũg mũ ti. Kỹ fag tóg ti mré mũ mũ sir, ũn lampião gru nỹtĩ fag. Tá junjun kỹ ag tóg jãnkã ti nĩfénh mũ sir, ũn jykre kórég fag jy.
Hã ra ũ fag tóg vãhã tá junjun mũ gé sir, kỹ fag tóg ti mỹ: “Senhor', Senhor', ẽg jy nón,” he mũ sir.
Hã ra tóg fag mỹ: “ãjag ki sóg kagtĩg nĩ, mỹr, ha mẽ,” he mũ,” he tóg, Jesus ti.
“Hã kỹ sóg ãjag mỹ: vẽnh ki rĩr, nũr tũg ri ke han nĩ, he mũ. Kãtĩg jé sóg ke mũ. Hã ra ãjag tóg inh kãtĩg ke kurã ki kagtĩg nỹtĩ, inh óra ki ke gé. Hã kỹ inh jãvãnh to krónh ke tũg nĩ,” he tóg.
Kỹ tóg: “inh kãtĩg mãn ke vỹ tag ri ke nĩnh mũ gé, ha mẽ,” he mũ. “Kejẽn patrão tóg ga ũ ra tĩg sór mũ. Kỹ tóg ti camarada ag mỹ ti tỹ nén kar vin mũ, ti jãnkamy ke gé.
Ũ mỹ tóg jãnkamy kãmur tỹ 5 (ke) vin mũ, ũ mỹ tóg ti kãmur régre vin mũ, ũ mỹ tóg ti kãmur pir nĩm mũ. Ũn krĩ há ẽn mỹ tóg ti kãmur e vin mũ.
Kỹ ũ tỹ ti kãmur tỹ 5 (ke) mãg mũ ẽn vỹ ti jãnkamy ẽn tỹ rãnhrãj mág han mũ. Kỹ tóg kejẽn, ũ tỹ 5 (ke) ũ mãg mũ, kỹ ti tũ vỹ tỹ ti kãmur tỹ 10 (ke) nỹtĩ sir.
Kỹ ũ tỹ ti kãmur régre mãg mũ ẽn vỹ tỹ rãnhrãj mũ gé. Ti kãmur régre ũ mãg tóg mũ gé sir, kỹ tóg tỹ ti kãmur tỹ 4 (ke) nỹtĩ.
Ag jãvo ũ tỹ ti kãmur pir mãg mũ ẽn vỹ ti tũ nég mũ sir, tỹ rãnhrãj mẽ kã, mỹr, ha mẽ.
Kejẽn ag patrão tóg vỹn ke mũ sir, si há tĩ kỹ.
Kỹ ũ tỹ ti kãmur tỹ 5 (ke) mãn ja ẽn tóg ti mỹ: “inh mỹ ã tóg ũ tỹ 5 (ke) vin, hã ra sóg tỹ rãnhrãj kỹ ũ tỹ 5 (ke) ũ mãn ja nĩ. Hã vẽ ha,” he mũ.
Kỹ tóg ti mỹ: “jykre há ã nĩ,” he mũ. “Ã tũ ki rĩr há han ja ã nĩ mỹr, nén sĩ ki. Kỹ sóg ã mỹ nén ũ e vin sór mũ,” he tóg.
Kỹ ũ tỹ ti kãmur régre mãn ja ẽn tóg ti mỹ: “inh mỹ ã tóg ti kãmur régre vin ja nĩ. Hã ra sóg tỹ rãnhrãj kỹ ũn régre ũ mã. Hã vẽ ha,” he mũ gé.
Kỹ tóg ti mỹ: “jykre há ã nĩ,” he mũ gé. “Ã tũ ki rĩr há han ja ã nĩ mỹr, nén sĩ ki. Kỹ sóg ã mỹ nén ũ e vin sór mũ,” he tóg.
Kỹ ũ tỹ ti kãmur pir mãn ja ẽn tóg ti mỹ: “Senhor',” he mũ. “Vĩ tar han ã tóg tĩgtĩ, ki sóg kanhró nĩ. Ã tỹ nén krãn ja tũ ẽn mãn sór ã tóg tĩgtĩ, ã tỹ ti fy krãn tũ ra ã tóg ti kanẽ ve sór tĩgtĩ.
Hã kỹ sóg inh mũmẽg kỹ ã tũ ẽn né. Hã vẽ ha,” he tóg.
Kỹ tóg ti mỹ: “jykre kórég ã tóg nĩ,” he mũ. “Inh mỹ isỹ nén krãn ja tũ mãn sór tĩgtĩ'? Inh mỹ isỹ nén ũ fy krãn tũ ra ti kanẽ ve sór tĩgtĩ'? Hã ki kanhró ã mỹ nĩ'?
Ã tỹ ne jé inh jãnkamy tỹ banco tá vin ja tũ nĩ nẽ? Ã tỹ tá vin ra sóg isũ kãfór mãn ke mũ vẽ,” he tóg.
Kỹ tóg porisa ag mỹ: “ti tũ ma ra. Kỹ ũ tỹ ti kãmur tỹ 10 (ke) mãg mũ ẽn mỹ nĩm,” he mũ.
“Ũn tũ mág vỹ ũ mãn mãn ke mũ, kỹ tóg ti mỹ tũ' henh ke tũ pẽ nĩ. Jo ũn tũ sĩ ẽn tóg ti tũ kren kãn ke mũ,” he tóg.
“Kỹ inh camarada kórég tag fón, kutyg ja ẽn kã tá. Tá ag tóg jagtar tĩ, ag jã tỹ ag tóg gangan ke tĩ, vẽso jũ kỹ,” he tóg, patrão ti,” he tóg, Jesus ti, ti tỹ ti kãtĩg mãn ke kãmén kỹ.
Kỹ Jesus tóg ag mỹ: “ẽprã ke fi kósin kãtĩg mãn kỹ tóg ge nĩnh mũ, ha mẽ,” he mãn mũ. “Isỹ jẽgnẽ jafã ag vỹ inh mré kãmũnh ke mũ. Kỹ sóg inh nĩgja sĩnvĩ ẽn kri nĩnh ke mũ sir, kỹ inh jykre tar vỹ vẽnh ven ke mũ.
Kỹ ẽprã ke kar vỹ inh jo vẽnh mãn kãn ke mũ sir. Kỹ sóg vẽnh kar tỹ vẽnh kãpãm ke mũ sir, ha mẽ. Carneiro mré cabrito ki rĩr tĩ ẽn vỹ kejẽn ti mẽg tỹ vẽnh kãpãm tĩ.
Kỹ tóg carneiro tỹ ti pẽgja tá vin tĩ, jó tóg cabrito tỹ ti jakãnh tá vin tĩ. Tag ri ke han jé sóg ke mũ.
Tỹ sóg vẽnh kar kri pã'i mág nĩnh mũ, kurã ẽn kã. Kỹ sóg inh pẽgja tá nỹtĩnh ke mũ ag mỹ: inh panh vỹ ãjag mỹ vĩ há han ke mũ. Topẽ tỹ ga tãg mré kanhkã tãg venh kãmũ jẽg. Ti tỹ ga si han kurã ẽn kã tóg ãjag hã kuprẽg ja nĩ.
Kejẽn sóg kókĩr nĩ ja nĩgtĩ, kỹ ãjag tóg inh jẽn. Isỹ kron há tĩn kỹ ãjag tóg inh mỹ goj ven. Isỹ ãjag ĩn tá jun kỹ ãjag tóg inh mỹ: “kãrã ra, ẽg mré nĩ jé,” he ja nĩgtĩ gé.
Inh kur tũ nĩn kỹ ãjag tóg inh mỹ kur vin. Inh kaga nĩn kỹ ãjag tóg inh ki rĩr' he ja nĩgtĩ. Ise kỹ jẽ kỹ ãjag tóg inh venh mũ' he ja nĩgtĩ gé, he jé sóg ke mũ ag mỹ,” he tóg.
“Kỹ ũn jykre kuryj ag vỹ inh mỹ: “ẽg hẽ ri ke kã ã kókĩr nĩ vé? Ẽg hẽ ri ke kã ã kron há tĩ vé?
Ã hẽ ri ke kã ẽg ĩn tá jun? Ẽg hẽ ri ke kã ã kur tũ vé?
Ẽg hẽ ri ke kã ã kaga vé, ẽg hẽ ri ke kã ã se vé? Ki kagtĩg ẽg nỹtĩ,” henh ke mũ, inh mỹ.
Kỹ sóg ag mỹ: ũn jagtar ag jagãgtãn ja ãjag tóg nĩgtĩ, inh mré ke ag, fag mré hã, kỹ tóg tỹ ãjag tỹ inh jagãgtãn ri ke nĩ, henh ke mũ, isỹ tỹ pã'i mág nĩ kurã ẽn kã,” he tóg.
“Kỹ sóg inh jakãnh tá nỹtĩ ag mỹ: inh panh vỹ ãjag mỹ vĩ kónãn. Pĩ nhyr vãnh ra mũjẽg. Nén-Kórég mỹ tóg kar kỹ nĩ, pĩ nhyr vãnh ẽn ti, ti tỹ jẽgnẽ jafã ag mỹ ke gé. Ẽn ra mũjẽg.
Inh kókĩr ra ãjag pijé, inh mỹ vẽjẽn ven'. Isỹ kron há ra ãjag pijé, inh mỹ goj ven'.
Isỹ ãjag ĩn tá jun mũ ra ãjag pijé, inh mỹ: kãrã ra, he ja nĩgtĩ'. Isỹ kur tũ ra ãjag pijé, inh mỹ ũ vin'. Inh kaga nỹ ra, ise kỹ jẽ ra ãjag pijé, inh venh mũ' he ja nĩgtĩ', he jé sóg ke mũ,” he tóg.
“Kỹ ag tóg inh mỹ: “ẽg hẽ ri ke kã ã kókĩr vé, ã kron há ti? Ã hẽ ri ke kã ẽg ĩn tá jun'? Ẽg hẽ ri ke kã ã kur tũ vé', ã kaga ti', ã se ti'? Ki kagtĩg ẽg nỹtĩ,” henh ke mũ gé.
Kỹ sóg ag mỹ: ũn jagtar ag jagãgtãn ja tũ ãjag tóg nĩgtĩ, fag ke gé, hã kỹ tóg tỹ, ãjag tỹ inh jagãgtãn tũ ri ke nĩ, mỹr, ha mẽ, henh ke mũ.
Kỹ ag tóg jagtar ke mũ, hã ra tóg tũ' henh ke tũ nĩ, ag jagtar ke ti. Ag jãvo ũn jykre há ag vỹ rĩr krỹg ja tũ ẽn venh ke mũ,” he tóg, Jesus ti.
Vãhã tóg tó kãn ja nĩ sir, ti tỹ nén tónh ke mũ ti. Kỹ tóg ti mré mũ tĩ ag mỹ:
“kurã régre tũg kỹ tóg tỹ, ẽg fénhta mág tỹ Páscoa nĩ,” he mũ. “Ẽn kã ag tóg, ẽprã ke fi kósin ti senh ke mũ, kỹ ag tóg, ka to ti sanh ke mũ. Inh hã vẽ,” he tóg, Jesus ti.
Hã ra Topẽ tũ to pã'i ag vỹ vẽnh mãn mũ sir, Topẽ vĩ to ẽg kanhrãn tĩ ag mré hã, kófa ag ke gé, Pã'i mág tỹ Caifás, he mũ ĩn tá.
Kỹ ag tóg Jesus se to jykrén mũ sir. Ag tỹ ti vatánh tá ti kãgmĩ sór vẽ, ti tén jé.
Kỹ ag tóg: “ẽg hỹn fénhta tag to mẽnh ke mũ ver. Ẽg tỹ fénhta kã ti se kỹ vẽnh génh mág vỹ tóg kutẽnh mũ, ha vem nĩ,” he mũ.
Ẽn kã Jesus tóg kejẽn ẽmã tỹ Betânia tá nĩ nĩ, Simão ĩn krẽm, vẽnh kaga kren vãnh han ja ẽn ti.
Ti jẽg nĩ ra ũ fi tóg, tá jun mũ, garrafa vyn kỹ. Pó kupri tãnãj tỹ tóg há jẽ, garrafa ti. Ti ki jẽ vỹ tỹ, nén ger há jẽ, ũn kaja e ẽn. Ti gãnh tãg fi tóg mũ, ger há ẽn tỹ.
Kỹ ti mré mũ tĩ ag tóg, fi vég mũ, kỹ tóg ag mỹ kórég nĩ. Kỹ ag tóg: “fi tỹ ne jé nén kaja e kókén nẽ?“ he mũ.
“Ẽg tỹ ger há tag fón ke vẽ vẽ, kaja há to, ẽg tỹ ũn jagtar ag mỹ vin jé,” he ag tóg mũ.
Hã ra Jesus tóg mẽ kỹ ag mỹ: “ãjag tỹ ne jé fi mỹ kaga han nẽ?“ he mũ. “Inh jykre ki króm fi tóg.
Inh hã tóg ver, ãjag mré nĩ sĩ han mũ, jãvo ũ jagtar ag vỹ, kurã kar ki ãjag mré nỹtĩ nĩ.
Fi tỹ inh kãn vẽ, ag tỹ vẽnh kej tá inh fón ke jo, hã jé fi tóg, ger há tag tỹ inh kri kujẽg mũ.
Ag tỹ vẽnh vĩ sér tugtón kỹ ag tóg, fi tỹ nén han mũ tag tónh ke mũ gé, ga kar mĩ hã. Kỹ vẽnh kar vỹ, fi tỹ nén han mũ mẽnh ke mũ, ha vem nĩ. Ki hã sóg tó mũ,” he tóg.
Kar kỹ ũ tỹ 12 (ke) ẽn ag kã ũ tóg, Topẽ tũ to pã'i ag venh tĩ mũ. Ũn tĩ mũ jijin hã vỹ: Judas Iscariotes, he mũ.
Tá jun kỹ tóg ag mỹ: “sỹ ãjag mỹ Jesus fẽg ke vẽ, ãjag tỹ ti se jé. Ãjag mỹ inh mỹ kajãm mũ'?“ he mũ. Kỹ ag tóg: “hỹ,” he kỹ ti mỹ jãnkamy tỹ 30 (ke) vin mũ sir.
Kỹ tóg to jykrén mũ. “Inh hỹ hẽ ri kenh mũ, sỹ vẽnh kar vatánh tá ag mỹ ti fẽg jé,” he tóg mũ sir.
Kejẽn tóg ẽmĩ konh ke kurã tá krỹg mũ, kỹ Jesus mré mũ tĩ ag tóg ti mỹ: “ẽg hỹn hẽ tá carneiro sĩ tãnh kỹ konh mũ?“ he mũ.
Kỹ tóg ag mỹ: “ẽmã mág ẽn ra ũ tỹ ẽg to há nĩ ẽn venh mũjẽg,” he mũ. “Ti mỹ: “ẽg Senhor vỹ ã mỹ: inh kurã vỹ kakó tĩ ha, kỹ tóg sỹ ã ĩn krẽm Páscoa konh há tĩ, inh mré mũ tĩ ag mré, he ti,” hem nĩ ti mỹ,” he tóg.
Kỹ ag tóg mũ mũ sir. Hã tá ag tóg mé sĩ tãnh mũ sir.
Rã pur kar kỹ Jesus tóg tá jun kỹ ũ tỹ 12 (ke) ag mré ko mũ sir.
Ag jẽg nỹtĩ kỹ tóg ag mỹ: “ãjag kã mĩ ũ tóg, pã'i ag mỹ inh fẽg ke mũ, ag tỹ ise jé,” he mũ.
Kỹ tóg ag fe kaj tĩ sir, kỹ ag tóg ti mỹ: “inh mỹ vó'? Inh mỹ vó'?“ he kãn mũ sir.
Kỹ tóg ag mỹ: “ũ tỹ inh mré ti nĩgé tỹ ẽmĩ mãn kỹ pénky kã ki kã punpun mũ ẽn hã vẽ,” he mũ.
“Tĩg jé sóg ke mũ, isỹ tỹ ẽprã ke fi kósin nĩn kỹ, hã kỹ tóg rán kỹ nĩ. Hã ra Topẽ tóg ũ tỹ ag mỹ inh fẽg ke mũ ẽn mỹ vĩ kónãn pẽ han ke mũ. Ti mur tũ nĩ ra tóg ti mỹ há tĩ vẽ,” he tóg.
Kỹ Judas ẽn, ũ tỹ pã'i ag mỹ ti fẽg ke mũ ẽn tóg ti mỹ: “Senhor', inh hã mỹ'?“ he mũ gé. Kỹ tóg ti mỹ: “ki hã ã tóg tó mũ,” he mũ.
Kỹ ag tóg jẽg mũ. Ag jẽg nỹtĩ ra Jesus tóg ẽmĩ mãg mũ sir. Kỹ tóg to Topẽ mré vĩ mũ. Kỹ tóg vẽnh kã kupãn kỹ ti mré mũ tĩ ag mỹ: “té, ha kó,” he mũ. “Inh hã vẽ,” he tóg, ẽmĩ to.
Kar kỹ tóg kópa vãg mũ gé sir, vinho tỹ ki jẽ ẽn. To tóg Topẽ mré vĩ mũ gé. Ag mỹ kópa fẽg kỹ tóg: “ha kronkron,” he mũ.
“Inh kyvénh hã vẽ,” he tóg, vinho to. “Inh kyvénh tỹ vẽnh kar jagfy kutẽnh ke vẽ. Sỹ vẽnh e mré vẽjykre tãg han to ken hã vẽ, hã vỹ tỹ inh kyvénh ti nĩ. Hã tugrĩn Topẽ vỹ ãjag mỹ vẽnh pãte fón ke mũ, ãjag tỹ ti vĩ mranh ja ti,” he tóg.
“Ha mẽ, ãjag mré sóg vinho kron mãn ke tũ nĩ ha. Kejẽn sóg ãjag mré kron mãn ke mũ, inh panh tỹ tỹ ẽg pã'i nĩnh ke kurã ẽn kã, ha vem nĩ,” he tóg.
Kỹ ag tóg jãn mũ sir, ag jẽn kar kỹ. Ag tỹ Topẽ mỹ jãn kar kỹ ag tóg krĩ tỹ Oliveiras ra mũ mũ sir.
Ag mũn kỹ Jesus tóg: “kuty tag kã ãjag tóg inh ré kỹ mũ kãn ke mũ,” he mũ. “Hã kỹ tóg rán kỹ nĩ. Ũ tỹ carneiro ki rĩr tĩ ẽn tãnh jé sóg ke mũ, kỹ ti mẽg ag vỹ, krig ke kãn ke mũ, he tóg, Topẽ vĩ tỹ rán kỹ nĩ ki, iso“ he tóg.
“Hã ra sóg iser kar kỹ rĩr mãn ke mũ. Ẽn kã sóg ãjag jo tĩg ke mũ, ga tỹ Galiléia ra,” he tóg.
Kỹ Pedro tóg ti mỹ: “inh pijé, ã ré kỹ tĩg mũ', ag kar tỹ ã ré kỹ mũ mũ ra,” he mũ.
Hã ra Jesus tóg ti mỹ: “ũri, kuty tag kã ã tóg iso: ti ki kagtĩg sóg nĩ, he tãgtũ han ke mũ, galo kyr ke to hã, ha vem nĩ,” he mũ.
Kỹ Pedro tóg: “hã ra sóg ã mré ter ke mũ. Kỹ sóg ã to: ti ki kagtĩg sóg nĩ, henh ke tũ pẽ nĩ,” he mũ. Kỹ ti mré mũ tĩ ag tóg hã tó mũ gé sir.
Kỹ Jesus tóg ag mré ka kré tá jun mũ sir. Ka kré jijin hã vỹ: Getsêmani, he mũ. Kỹ tóg ag mỹ: “ha ver nĩgnĩ, tag ki,” he mũ. “Sỹ ver Topẽ mré vĩnh ke vẽ, tãtá,” he tóg.
Kỹ tóg Pedro mré Zebedeu krẽ ag mỹ: “inh mré kãmũ jẽg,” he mũ. Fe kaj tóg nĩ sir. Mũmẽg tóg mũ gé.
Kỹ tóg ag mỹ: “inh fe kaj mág tóg tĩ,” he mũ, “kỹ tóg inh mỹ tỹ iser ri ke nĩ,” he tóg. “Tag ki nỹtĩm nĩ, nũgnũr tũg nĩ, inh mré,” he tóg.
Kỹ tóg tĩg sĩ han kỹ mũg ke mũ sir, ga kri tóg nỹ mũ. Topẽ mré tóg vĩ mũ. “Panh',” he tóg. “Mỹ ã tỹ inh jagtar ke tag tỹ tũ' he jãvãnh?“ he tóg. “Hã ra isỹ ã mỹ nén to vĩ mũ tag han tũg nĩ. Ã tỹ nén han ke mũ ẽn hã han nĩ,” he tóg.
Kar kỹ tóg, ti mré mũ tĩ ag venh tĩ mũ sir, hã ra ag kar tóg nũgnũr ja nĩ. Kỹ tóg Pedro mỹ: “mỹ óra pir ki nũr tũg kórég?“ he mũ.
“Nũgnũr tũg nĩ, Topẽ mré vĩm nĩ, ãjag tỹ ti vĩ mranh tũ nĩ jé, ũ tỹ ãjag kutãn mũ ra. Ãjag tỹ mranh sór tũ vẽ vẽ, hã ra ãjag tóg krój nỹtĩ, he tóg.
Kỹ tóg tĩg mãn mũ sir, kỹ tóg Topẽ mré vĩ mãn mũ. Kỹ tóg: “panh',” he mãn mũ. “Ã tỹ inh jagtar ke tag tỹ tũ' he jãvãnh tĩn kỹ sóg jagtar ke mũ. Ã tỹ isỹ nén han ke mũ ẽn han nĩ,” he tóg.
Kỹ tóg ag venh tĩg mãn mũ gé sir, hã ra ag tóg nũgnũr mãn ja nĩ, ag nũgnũr hapẽ tĩn kỹ.
Kỹ tóg ag mỹ vĩ mẽ kã tĩ mũ sir, Topẽ mré vĩ mãn jé. Ti mỹ tóg ti tỹ tó ja ẽn tó mãn mũ.
Kỹ tóg ag venh tĩg mãn kỹ ag mỹ: “ãjag ne tóg ver nũgnũr nỹtĩ',” he mũ. “Vẽnhkán ja ãjag tóg nĩ'. Pétẽm ti huri, óra ti. Ti tỹ Topẽ vĩ mranh tĩ ag mỹ inh fẽg ke nẽ ha, isỹ tỹ ẽprã ke fi kósin nĩn kỹ,” he tóg.
“Nĩgnĩ ra, ag kato mũ jé ha. Ũ tỹ ag mỹ inh ven mũ tóg jun ke mũ ha,” he tóg.
Ti tỹ ver vẽmén jẽ ra Judas tóg jun mũ sir, ũ tỹ 12 (ke) ag kã ũ ẽn ti. Hã ra porisa ag tóg ti mré kãmũ mũ, rógro génh kỹ, ka kykyv génh kỹ ke gé. Topẽ tũ to pã'i ag tỹ ag jẽgnẽ vẽ, kófa ag ke gé.
Hã ra ũ tỹ ag mỹ Jesus fẽg mũ ẽn tóg ag mỹ: “sỹ ũn ki nhun ke mũ ẽn hã sem nĩ,” he ja nĩ.
Hã kỹ tóg vẽsỹmér Jesus to grẽn ke kỹ ti mỹ: “ã mỹ há, Senhor'?“ he mũ. Kỹ tóg ti ki nhun ke mũ, Judas ti.
Hã ra Jesus tóg ti mỹ: “régre', ã tỹ nén han ke mũ ẽn han nĩ,” he mũ. Kỹ porisa ag tóg vẽsỹmér ti kãgmĩ kỹ ti ség mũ sir.
Kỹ Jesus mré tĩ tĩ ũ tóg rógro kunũnh kỹ porisa ũ nĩgrẽg kym mũ. Topẽ tũ to pã'i mág camarada vẽ.
Hã ra Jesus tóg ti mỹ: “ã rógro fi han ra. Ẽg tỹ rógro tỹ ke kỹ ag tóg rógro tỹ ẽg tén ke mũ gé, “ he mũ.
“Isỹ inh panh mỹ to vĩ ra tóg inh mỹ ti tỹ jẽgnẽ jafã ag jẽgnẽnh ke mũ vẽ, ũn tỹ 12 mil (ke) kãfór ẽn, ag tỹ ijy nĩgãn jé.
Hã ra sóg nén tỹ iso rán kỹ nĩ ẽn ve kãn sór mũ,” he tóg.
Ẽn kã tóg porisa ag mỹ: “ãjag ne tóg, rógro génh kỹ kãmũ mũ', ka kykyv mré', ise jé',” he mũ. “Inh pijé tỹ bandido nĩ'. Kurã kar ki sóg ãjag mré jẽ ja nĩgtĩ, Topẽ ĩn krẽm. Vẽnh kar kanhrãn sóg jẽ ja nĩgtĩ, hã ra ãjag tóg tá ise ja tũ nĩ vẽ mỹr.
Hã ra sóg nén tỹ iso rán kỹ nĩ ẽn vég mũ,” he tóg. Kỹ ti mré mũ tĩ ag tóg ti ré kỹ pétẽ kãn mũ sir, vẽnh pigju jé.
Kỹ ũ tỹ ti ség mũ ag tóg ti pére mũ mũ, Topẽ tũ to pã'i mág tỹ Caifás ĩn ra. Tá Topẽ vĩ to ẽg kanhrãn tĩ ag vỹ vẽnh mãn kỹ nỹtĩ, kófa ag, vẽnh jyvẽn tĩ ag ke gé. Ag kar tỹ ti tén sór vẽ.
Hã ra Pedro tóg, Jesus nón kãtĩ mũ, kuvar há tá, kỹ tóg Topẽ tũ to pã'i mág ĩn kã ra rã mũ. Ti tỹ ag tỹ Jesus tỹ hẽn ri ke ẽn ve sór vẽ.
Kỹ pã'i kar ag tóg ũ ag jãvãnhvãnh mũ, ũ tỹ ti jykre kórég tónh ke mũ ag.
Hã ra ag tóg vég tũ nĩ. Ũ tỹ hẽn ri ke ag tóg, ón kỹ ti jykre kórég tó mũ, hã ra tóg ki krov tũ nĩ. Kỹ vãhã ũ ag tóg:
“ti vĩ vẽnh mỹ mẽ ẽg,” he mũ. “Topẽ ĩn kókén kar sóg ũ han mãn ke mũ, kurã tãgtũ ki, he ja tóg nĩ, Jesus ti,” he ag tóg mũ. Ũn régre ag tỹ ti to tag tó kỹ tóg vãhã ki krov nĩ, ag mỹ.
Kỹ Topẽ tũ to pã'i mág vỹ, jẽgnẽ mũ sir, kỹ tóg ti mỹ: “ã tỹ ne tónh ke mỹ tũ'?“ he mũ. “Ag hã ne ã vĩ kónãn tag tó ja nĩ gé'“ he tóg.
Hã ra Jesus tóg nén ũ tó tũ nĩ. Kỹ pã'i mág tóg ti mỹ: “Topẽ vỹ rĩr nĩ,” he mũ. “Ti rĩnve sóg ã ki jẽmẽg mũ. Ã mỹ tỹ Cristo nĩ', ã mỹ tỹ Topẽ kósin nĩ'? Ha ẽg mỹ tó,” he tóg, pã'i mág ti.
Kỹ Jesus tóg: “ki hã ã tóg tó mũ,” he mũ. “Kỹ sóg ãjag mỹ tag tó mũ gé, ha mẽ. Ẽprã ke fi kósin vỹ tỹ inh nĩ,” he tóg. “Kỹ ãjag tóg ũ tỹ nén ũ kar han mũ ẽn pẽgja tá inh venh ke mũ. Kanhkã góg kã mĩ sóg kãtérenh ke mũ gé,” he tóg.
Kỹ pã'i mág tóg, jũ kỹ ti kur tỹ jaran' ke mũ sir. Kỹ tóg: “Topẽ kato vĩ kónãn ti huri,” he mũ. “Mẽ kãn ẽg tóg, kỹ ẽg tóg ũ tỹ ti jykre kórég tónh ke mũ ũ jãvãnh mãn ke tũ nĩ ha.
Ẽg hỹn ti tỹ hẽ ri kenh mũ ha?“ he tóg. Kỹ ag tóg ti mỹ: “ter jé tóg ke mũ, ti vĩ tag to,” he kãn mũ sir.
Kỹ ag tóg ti kakã to sugsug mũ sir, ti kakã ki ag tóg tãnh mũ gé. Kỹ ũ tóg ti vatánh tá ti tãnh kỹ ti mỹ:
“Cristo nẽji tỹ ã nĩ , kỹ ã nẽji nén kar ki kanhró nĩ,” he mũ. “Ũ nỹ ã tãnh?“ he tóg. Gen kỹ ag tóg ti to é he mũ.
Hã ra Pedro vỹ, re tá nĩ nĩ, ĩn vãso kã. Kỹ pã'i camarada ũ fi tóg ti venh kãkutẽ kỹ ti mỹ: “Jesus mré ã tóg tĩ ja nĩ gé, Galiléia tá ke ẽn mré,” he mũ.
Hã ra tóg: “vó, ã tỹ ne tó nẽ hỹn'?“ he mũ. Kỹ ag kar vỹ ti vĩ mẽg mũ.
Kar kỹ tóg jãnkã ra rã sór mũ. Hã ra ũ fi tóg ti vég mũ gé, kỹ fi tóg ag mỹ: “Jesus mré ke ũ vẽ, Nazaré tá ke ẽn mré,” he mũ gé.
Hã ra tóg: “vó,” he mãn mũ. “Ti ki kagtĩg sóg nĩ, Topẽ vỹ ki kanhró nĩ,” he tóg, Pedro ti.
Ver si há tũ ra tá nỹtĩ ũ ag tóg ti venh kãmũ kỹ ti mỹ: “ha mẽ, ti mré ke ũ vỹ tỹ ã nĩ,” he mũ. “Ã vĩ to ẽg tóg ã ki kanhrãn mũ,” he ag tóg.
Hã ra tóg: “vó',” he mãn mũ. “Inh pijé, ti ki kanhró nĩ'. Inh ón kỹ Topẽ vỹ inh vóg kónãn ke mũ,” he tóg. Hã ra vãhã galo tóg kyr mũ.
Kỹ Pedro tóg Jesus vĩ ja ẽn to jykrén mũ, ti tỹ ti mỹ: “iso ã tóg: ti ki kagtĩg sóg nĩ, he tãgtũ han ke mũ, galo kyr ke to hã,” he ja ẽn mĩ. Kỹ Pedro tóg mĩ ẽkrén kỹ tá kãkutẽ mũ sir. Fỹ jagy han tóg mũ sir.
Tỹ vaj kỹ kusãg ki ag tóg Jesus tén ke to jykrén mũ sir, Topẽ tũ to pã'i kar ag.
Kỹ ag tóg ti mrĩnh mũ sir. Ti pére mũ kỹ ag tóg pã'i mág tỹ governador mỹ ti fẽg mũ sir, Pilatos mỹ.
Hã ra Judas tóg, ag tỹ ti tén ke vég mũ. Kỹ tóg vãhã ti mỹ e tĩ. Ti tỹ to jykrén mãn kỹ tóg jãnkamy tỹ 30 (ke) ẽn ma kãtĩg kỹ Topẽ tũ to pã'i ag mỹ ven mũ, kófa ag mỹ.
Kỹ tóg ag mỹ: “ti kórég han inh,” he mũ. “Ti pijé, nén ũ kórég han ja nĩgtĩ', hã kỹ tóg vẽnh mỹ nĩ, ti tỹ inh vĩ to ter kỹ,” he tóg.
Hã ra ag tóg ti mỹ: “ẽg tũ pijé', ã tũ hã nẽ',” he mũ. Kỹ tóg jãnkamy ẽn vãm mũ sir, Topẽ ĩn krẽm, kar kỹ tóg hẽn ra tĩ mũ sir. Tá tóg ti nunh kã vẽnh jãján mũ, kỹ tóg ter mũ sir.
Kỹ Topẽ tũ to pã'i ag vỹ, jãnkamy ẽn mãn kỹ to jykrén mũ. “Ẽg tỹ Topẽ mỹ jãnkamy tag nĩm kỹ tóg vẽnh mỹ tĩ. Tỹ tóg vẽnh kyvénh kajãm ja nĩ, hã kỹ ẽg tóg Topẽ mỹ nĩm sór tũ nĩ,” he ag tóg.
Kỹ ag tóg vẽnh mãn kỹ to jykrén kỹ: “ẽg hỹn tỹ ẽpỹ kajãm mũ,” he mũ. Ag tỹ tá go'or vég tĩ ẽn tá ag tóg, fóg ag kej han sór mũ, fóg tỹ Jerusalém ra pygsa tĩ ag mỹ.
Hã kỹ ẽg tóg ẽpỹ ẽn to: “ẽpỹ kyvénh,” he tĩ.
Hã ra Topẽ vĩ tó tĩ tỹ Jeremias vỹ Judas to tag rán ja nĩgtĩ, ha mẽ: “jãnkamy tỹ 30 (ke) tỹ tóg, ẽprã ke ũ kajãm vén ke mũ, ti kaja tỹ ag mỹ há nỹn kỹ.
Ẽprã ke ẽn kajãm kar kỹ ag tóg tỹ ẽpỹ kajãm mũ sir, ag tỹ go'or vég tĩ ẽn tá. Hã tó ja tóg nĩ, inh mỹ, ẽg jóg tỹ Topẽ ti,” he ja tóg nĩgtĩ, Jeremias ti.
Hã ra Jesus tóg, fóg tỹ pã'i mág rã hã jẽ nĩ. Kỹ tóg ti ki jẽmẽg mũ, kỹ tóg: “ã mỹ tỹ Judeu ag pã'i nĩ'?“ he mũ. Kỹ Jesus tóg ti mỹ: “ki hã ã tóg tó mũ,” he mũ.
Kỹ Topẽ tũ to pã'i ag tóg ti kato vĩ mág mũ, kófa ag ke gé, hã ra tóg hun ke kỹ jẽ nĩ.
Kỹ Pilatos tóg ti mỹ: “mỹ ã mỹ tỹ nén ũ tũ nĩ, ag tỹ ã kato vĩ mág han mũ tag ti?“ he mũ.
Hã ra Jesus tóg vĩ mãn tũ nĩ, kỹ tóg Pilatos mỹ e tĩ sir.
Hã ra Pilatos tóg ag mỹ fénhta tỹ Páscoa kar ki vẽse pir kavãg tĩ, ag tỹ ũn to vĩ mũ. Ti jykre vẽ.
Ẽn kã ũ tóg se kỹ jẽ nĩ, vẽnh kar tỹ ũn ki kanhró ẽn, ti jijin hã vỹ: Jesus Barrabás, he mũ.
Jãvo ag tóg tá vẽnhmãn kỹ nỹtĩ, Judeu kar ag. Kỹ Pilatos tóg ag mỹ: “inh ãjag mỹ ũ tỹ hẽ kavãn ha? Mỹ Jesus Barrabás, Jesus Cristo mỹ vó?” he mũ.
Pilatos vỹ pã'i ag jykre ki kanhró nĩ, ag tỹ ón kỹ Jesus to jũ nỹtĩn ki. Ti há nĩ hã tugrĩn ag tóg ti to jũ mũ. Hã kỹ tóg ti kavãn sór mũ.
Ti tỹ vẽnh jyvẽn jafã tá nĩ ra ti prũ fi tóg, ti mỹ vẽnh vĩ jẽnẽg mũ, kỹ fi tóg ti mỹ: “vẽjykre kuryj han ti tĩ,” he mũ, Jesus to. “Hã kỹ ti vóg sór tũg nĩ. Kuty tag kã sóg ti to vẽnh péti kónãn. Ẽg tỹ ti tugrĩn jagtar ke ve inh, inh vẽnh péti ki,” he fi tóg.
Hã ra Topẽ tũ to pã'i ag tóg, vẽnh kar krĩn mũ sir, kófa ag mré, vẽnh kar tỹ Barrabás kavar ve sór jé, ag tỹ Jesus ter hã ve sór jé.
Kỹ fóg tỹ pã'i tóg, ag ki jẽmẽ mãn mũ. “Inh hỹn ũn régre tag ag kã ũ tỹ hẽ kavãn ha?“ he tóg. Kỹ ag tóg ti mỹ: “Barrabás“ he mũ.
Kỹ tóg ag mỹ: “kỹ inh Jesus tỹ hẽ ri kenh mũ, ag tỹ ũ to: “Cristo vỹ tỹ ti nĩ,” he tĩ ẽn tỹ,” he mũ. Kỹ ag tóg ti mỹ: “krunh to ti sã,” he kãn mũ sir.
Kỹ tóg ag mỹ: “ti kórég tỹ ne han ti?“ he mũ. Hã ra ag tóg prẽnprẽr mũ sir. “!..Krunh to ti sã..!“ he ag tóg mũ sir, prẽnprẽr kỹ.
Ag tỹ tóg hẽ ri ke tũ nĩ. Vẽnh génh kutẽ ri ke tóg nĩ, hã kỹ tóg goj jé prẽr mũ. Kỹ tóg nĩpég mũ sir, vẽnh kar rĩnve, kỹ tóg ag mỹ: “inh jykre pijé',” he mũ. “Inh nĩgé kavénh ke tũ sóg nĩ, ti kyvénh tỹ. Ũn jykre kuryj vẽ, kỹ sóg ti tén sór tũ nĩ. Ãjag jykre vẽ,” he tóg.
Kỹ vẽnh kar ag tóg ti mỹ: “ẽg jykre vẽ,” he kãn mũ. “Ẽg hã ne ti tén sór mũ'. Kỹ Topẽ vỹ, ẽg hã vóg kónãn ke mũ, ẽg krẽ ag ke gé,” he ag tóg.
Kỹ Pilatos tóg Barrabás kavãg mũ sir. Jesus to tóg porisa ag mỹ: “ha ti mrãnmrãn,” he mũ sir. Ag tỹ ti mrãnmrãn kar kỹ tóg ag mỹ ti fẽg mũ, ag tỹ ka to ti sa jé.
Kỹ fóg tỹ pã'i krẽm porisa ẽn ag tóg, Jesus pére mũ mũ, pã'i tỹ governador ĩn ra, palácio ẽn ra. Kỹ ag tóg porisa ũ ag jé prẽr kãn mũ.
Ti kur kunũg ag tóg mũ, kỹ ag tóg kur kusũg tỹ ti kri fón mũ.
Sónh rẽr téj pirĩn kỹ ag tóg, tỹ ti krĩ tógfĩg mũ sir. Vãn tỹ ag tóg, ti nĩgé kã fẽg mũ, ti pẽgja tá. Kỹ ag tóg, ti krẽm grĩnhgrĩnh ke mũ sir, ón kỹ. Ti to é he kỹ ag tóg: “viva, Judeu ag pã'i',” he mũ.
Kỹ ag tóg ti to sugsug mũ gé. Vãn ẽn tỹ ag tóg ti krĩ mĩ rẽg mũ sir.
Ag tỹ ti nyg kar kỹ ag tóg, ti ki kur kusũg ẽn kunũg mũ. Kỹ ag tóg, ti tũ pẽ tỹ ti kã ra rãg mãn kỹ ti pére mũ mũ, krunh to ti sa jé sir.
Ag mũn kỹ ag tóg, ũ kato tẽ mũ, Cirene tá ke ũ, ti jijin hã vỹ: Simão, he mũ. Ẽn mỹ ag tóg vĩ tar han mũ, ti tỹ Jesus krunh vyn kỹ tĩg jé, ti jo.
Kỹ ag tóg, Gólgota tá junjun mũ sir. Gólgota to ẽg tóg: vẽnh krĩ kuka, he tĩ, ẽg vĩ ki.
Tá junjun kỹ ag tóg, ti mỹ vinagre ven mũ, nén ũ tỹmẽ jynh mré hã. Kỹ tóg kãmẽ sĩ han mũ, hã ra tóg kron sór tũ nĩ, vẽnh kagta ti.
Kỹ ag tóg, krunh to ti sãg mũ sir. Ti kur tỹ ag tóg, jagnẽ mỹ vẽnh kãpãm mũ sir, to ag tóg joga he mũ.
Kỹ ag tóg nĩgnĩg kỹ nỹtĩ nĩ, ti ki rĩr jé.
Ag tỹ nén tỹ ti kato vĩ mũ vỹ, ti kri rán kỹ sa, hã vỹ: “Jesus, Judeu ag pã'i mág vẽ,” he mũ. Ti tỹ vẽsỹ pã'i mág han to ag nẽji ti tén mũ.
Ti kóm ag tóg, ũn régre ag tỹ krunh to sãg mũ gé, bandido ag. Kỹ ũ tóg ti pẽgja tá sa, jó ũ tóg ti jakãnh tá sa.
Kỹ ũ tỹ mĩ mũ mũ ag tóg, ti nyg mũ gé, vỹn vỹn hen kỹ.
“Ã mỹ Topẽ ĩn kókén kar kỹ kurã tãgtũ ki ũ han mãn sór mũ'?“ he ag tóg mũ. “Vẽnh kren han ra kema', krunh to kãtére, ã tỹ tỹ Topẽ kósin nĩn kỹ,” he ag tóg ti mỹ.
Kỹ Topẽ tũ to pã'i ag tóg ti nyg mũ gé, Topẽ vĩ to ẽg kanhrãn tĩ ag mré hã, kófa ag ke gé. Kỹ ag tóg jagnẽ mỹ:
“ũ ag krenkren han tóg, hã ra tóg vẽnh hã kren han ki kagtĩg nĩ,” he mũ. “Ẽg pã'i mág jé krunh to kãtére kema', ẽg tỹ ve jé, ẽg tỹ ti ki ge jé,” he ag tóg.
“Topẽ ki ti nẽji rã kỹ jẽ, kỹ Topẽ jé ti kren han, ti tỹ ti to há nĩn kỹ. Topẽ kósin vỹ tỹ inh nĩ, he ti mỹr,” he ag tóg ti to, ti nyg kỹ.
Kỹ ũ tỹ ti kóm krunh to nỹtĩ ẽn ag tóg ti nyg mũ gé, bandido ag.
Rã tỹ ẽg nĩno kã sa ra tóg kuty' he mũ sir, ga kar mĩ hã. Kuty ẽn tóg óra tãgtũ han mũ.
3 (ke) óra ki Jesus tóg prẽr mũ sir, kỹ tóg: “Eli, Eli, lemá sabactani?“ he mũ. Ẽg vĩ ki tóg tag to: “Topẽ, Topẽ, ã tỹ ne jé isovãnh nẽ?“ he mũ.
Kỹ ũ tỹ tá nỹtĩ ag tóg, ag tỹ mẽg kỹ jagnẽ mỹ: “Elias jé tóg prẽr mũ,” he mũ.
Kỹ ũ tóg vẽnhvãg mũ, kỹ tóg esponja mrãn mũ sir, vinho kaja pir tỹ. Ka jurỹn kỹ tóg, tỹ kusón kỹ ti mỹ ven mũ sir, ti tỹ ki ũnh' ũnh' he jé.
Hã ra ũ ag tóg: “toreg',” he mũ. “Hẽn ri ke mũn Elias kãtĩg mũ, ti kren han jé,” he ag tóg.
Hã ra Jesus tóg, prẽr mág han mãn kỹ hun ke mũ sir.
Hã ra Topẽ ĩn krẽm kur tỹ jãnkã nĩfe tóg, vẽnh kã hã jaran ke mũ, ha mẽ, ti jar tóg vẽnh kãkym ke kãn mũ sir.
Kỹ ga tóg, ragra ke mũ sir, pãró vỹ, gũm ke mũ gé, vẽnh kej vỹ, nugnor mũ gé, kỹ ũ tỹ Topẽ ki ge kỹ nỹtĩ tỹ hẽn ri ke ag tóg, rĩnrĩr mãn mũ, ũn kãgter mũ ag. Ag kej tá ag tóg kãpa mũ.
Kỹ ag tóg Jerusalém kã ra ge mũ, kỹ ag tóg, ũ tỹ hẽn ri ke ag mỹ vẽnh venven mũ sir. Kỹ ag tóg ag vigvég mũ, Jerusalém tá ke ag.
Hã ra capitão tóg, porisa ag mré Jesus ki rĩr jẽ nĩ. Ga tỹ ragra ke ẽn vég ag tóg mũ, nén kar ti, Jesus ter ẽn kã. Kỹ tóg ag mỹ e tĩ. Kỹ ag tóg: “Topẽ kósin ja vẽ mỹr,” he mũ.
Kỹ ũn tỹtá fag vỹ, tá nỹtĩ gé, ũ tỹ hẽn ri ke fag. Kuvar há tá nỹtĩ kỹ fag tóg ti vég nỹtĩ nĩ. Ti mré fag tóg kãmũ ja nĩ, ga tỹ Galiléia tá. Ti ki fag tóg rĩr ja nĩgtĩ.
Fag kã ũ fi vỹ tỹ Maria Madalena fi nĩ, jo ũ fi tóg tỹ Maria fi nĩ gé, José mré Tiago mỹnh fi. Kỹ ũ fi vỹ tỹ Zebedeu krẽ ag mỹnh fi nĩ gé. Fag mré ke ũ fag vỹ tá nỹtĩ gé.
Rãké tóg nỹ ha, kỹ ũn há tóg jun mũ. Arimatéia tá tóg kãtĩg ja nĩ. Ti jijin hã vỹ: José, he mũ. Jesus mré ke ũ vẽ gé.
Ẽn tóg, Pilatos venh tĩ mũ, kỹ tóg ti mỹ Jesus to vĩ mũ, ti ter kar kỹ. Kỹ Pilatos tóg: “he,” he mũ.
Kỹ José tóg Jesus vyn kỹ tĩ mũ sir, kur jãnhkri tỹ ti pãg kỹ.
Kỹ tóg, vẽnh kej kã kã ti fig mũ sir. Pó kã ki tóg han ja nĩgtĩ, kỹ tóg tãg nĩ, vẽnh kej ti. José tũ vẽ. Ẽn kã kã tóg ti fig mũ sir, kỹ tóg, pó tãpér tĩn kỹ tỹ vẽnh kej jãnkã nĩfénh mũ sir. Kar kỹ tóg tĩ mũ.
Hã ra Maria Madalena fi vỹ tá nĩ nĩ, Maria ũ fi ke gé. Ti kej rã fag tóg nĩgnĩ kỹ nỹtĩ nĩ.
Tỹ vaj kỹ, vẽnh kán ke kurã ki Topẽ tũ to pã'i ag tóg, vẽnh mãn mũ sir. Kỹ ag tóg, Pilatos venh mũ mũ.
Ti mỹ ag tóg: “vẽnh kar krĩn kónãn tĩ ẽn tóg tag tó ja nĩ, ha mẽ: “kurã tãgtũ ki sóg rĩr mãn ke mũ,” he ja ti nĩ. Ẽg tỹ tag to jykrén kỹ ẽg tóg, ã mỹ nén ũ to vĩ sór mũ.
Ẽg mỹ tóg, porisa ag tỹ ti kej ki rĩr há tĩ, kurã tãgtũ ki. Jãvo tóg ẽg mỹ, ti mré mũ tĩ ag tỹ ti to nón kỹ ti péjunh ha mẽ tĩ, kỹ tóg ẽg mỹ ag tỹ vẽnh kar mỹ: “rĩr mãn ti, ti ter kar kỹ,” henh ha mẽ tĩ gé,” he ag tóg, Pilatos mỹ.
Kỹ Pilatos tóg ag mỹ: “he,” he mũ. “Vỹ nỹtĩ, ti kej ki rĩr ke mũ ag,” he tóg, porisa ũ ag to. “Ti kej ki rĩr há han nĩ, ge kỹ,” he tóg.
Kỹ ag tóg, mũ kỹ ti kej to ag vin mũ, ag tỹ ki rĩr jé sir. Ti kej nĩfe ẽn jy ag tóg tógfĩn mũ gé, vãfe tỹ, pãró to. Ẽn ki ag tóg nỹtĩ nĩ, porisa ag, ũ tỹ ti kej nĩfe kunũg tũ nĩ jé.
Vẽnhkán ke kurã tỹ semana kurã ve ki Maria Madalena fi tóg, ti kej venh tĩ mũ, kusãg pẽ ki, Maria ũ fi mré.
Hã ra ga tóg, ragra ke tar han mũ sir. Kỹ Topẽ tỹ jẽnẽ jafã tóg, kanhkã tá kãtére mũ. Kỹ tóg pó tỹ ti kej jãnkã nĩfé ẽn tĩn mũ, kỹ tóg kri nĩ mũ sir, pó ẽn kri.
Tỹ tóg ta tỹ kóm kóm ke ve nĩ gé, Topẽ tỹ jẽnẽ jafã ẽn ti. Ti kur vỹ kópréj nĩ, kukryr kó ri ke.
Kỹ porisa ag tóg jũrũn ke mũ, kamẽg kỹ ag tóg kãgter ve nĩ.
Kỹ Topẽ tỹ jẽnẽ jafã tóg, ũn tỹtá fag mỹ: “kamẽg tũg nĩ,” he mũ. “Jesus kanẽg ãjag tóg mũ, ag tỹ krunh to ũn sãg mũ ẽn ti.
Ki ti tũ nĩ, rĩr ti huri, hã kỹ tóg ãjag mỹ tó ja nĩgtĩ. Ha kãge jẽg, ãjag tỹ ti nỹgja ve jé.
Kuri, ha ti mré mũ tĩ ag mỹ tónh mũjẽg, ti rĩr mãn ti. Ha vé, ãjag jo tóg tĩg mũ, Galiléia ra. Tá ãjag tóg ti venh mũ, ha vem nĩ. Inh vĩ kã jatun tũg nĩ,” he tóg, Topẽ tỹ jẽnẽ jafã ti, ũ tỹtá fag mỹ.
Kỹ fag tóg, ti kej tá kãpa kỹ fũrũrũn mũ mũ sir. Fag mỹ tóg e tĩ. Ge ra tóg fag mỹ sér pẽ tĩ, hã kỹ fag tóg pétẽ mũ sir, fag tỹ Jesus mré mũ tĩ ag mỹ tó jé.
Fag mũ ra Jesus tóg, fag kato tẽ mũ', kỹ tóg fag mỹ: “mỹ sér nỹtĩm nĩ,” he mũ. Vãhã fag tóg, ti to grẽn ke mũ sir. Ti pẽn kãgmĩg fag tóg mũ, kỹ fag tóg, ti krẽm mũg ke mũ gé.
Kỹ Jesus tóg fag mỹ: “kamẽg tũg nĩ,” he mũ. “Ha mũjẽg, inh régre ag mỹ tó jé, ag tỹ ga tỹ Galiléia ra mũ jé. Tá ag tóg inh venh ke mũ,” he tóg.
Fag mũn kỹ porisa tỹ Jesus kej ki rir mũ ẽn ag tóg, ẽmã ra mũ mũ. Tá junjun kỹ ag tóg, Topẽ tũ to pã'i ag mỹ tó kãn mũ, ag tỹ nén vég mũ ẽn ti. Kỹ tóg ag mỹ e tĩ.
Kỹ ag tóg, kófa ag mré vẽnh mãn kỹ: “ẽg hỹn hẽ ri kenh mũ?“ he mũ jagnẽ mỹ. Kỹ ag tóg, porisa ag mỹ jãnkamy e vin mũ sir.
“Ón kỹ vẽnh kar mỹ: “ẽg nũgnũr mũ jãvo Jesus mré mũ tĩ ag tóg, ti péju ja nĩ, kuty si há tá,” hem nĩ,” he ag tóg.
“Hẽn ri ke mũn pã'i tỹ governador tóg mẽnh mũ, ãjag nũgnũr ja ti. Kỹ ẽg tóg, ti mré vẽmén ke mũ, ti tỹ ãjag vóg kónãn tũ nĩ jé,” he ag tóg, porisa ag mỹ.
Kỹ porisa ag tóg, jãnkamy ẽn mãn kỹ vẽnh kar mỹ ónón mũ mũ sir, Jesus mré mũ tĩ ag to. Hã kỹ Judeu ag tóg, ver tag tó tĩ, ũnri.
Kỹ ti mré mũ tĩ ag tóg, ga tỹ Galiléia ra mũ mũ, pãnónh ra, Jesus tỹ ag mỹ: “ẽn ra mũm nĩ,” he ja ẽn ra.
Tá ag tóg ti vég mũ sir, kỹ ag tóg, ti krẽm mũgmũg ke mũ sir. Hã ra tóg ũ ag mỹ vẽnh mỹ tĩ. Ag mỹ tóg tỹ, ki hã ke tũ nĩ ve nĩ.
Kỹ Jesus tóg, ag rã hã jẽ kỹ, ag mỹ: “nén kar vỹ tỹ, inh krẽm ke nĩ ha, kanhkã tá ke kar, ga tá ke kar ke gé,” he mũ.
“Hã kỹ mũjẽg, povo kar kanhrãn jé. Ag tỹ inh ki ge kỹ nỹtĩn kỹ ag kygpem nĩ gé. Inh panh jiji tó kỹ, ti kósin jiji tóm nĩ gé, kỹ Topẽ kuprĩg jiji tóm nĩ gé, ãjag tỹ ag kygpe kỹ, fag ke gé.
Kỹ isỹ ãjag mỹ nén tó mũ kãmén kãn nĩ gé, ag tỹ ki króm jé. Ha mẽ, ãjag mré sóg jẽ nĩ, kurã kar ki, ãjag tovãnh ke tũ sóg nĩ ha, ga tũg ke kurã ki ke gé,” he tóg, Jesus ti, ti tỹ ti mré mũ tĩ ag jẽgnẽn kỹ.
Sỹ Jesus Cristo kãme sér tónh ke vẽ, Topẽ kósin ti.
Vãsỹ Topẽ vĩ tó tĩ tỹ Isaías vỹ Jesus to tag rán ja nĩ, kỹ tóg: “ã jo sóg ũ jẽnẽnh mũ, ti tỹ vẽnh kar kãn jé, ã tĩg ken jo,” he mũ. “Ag jyvẽn jé tóg ke mũ, kỹ tóg ẽpry prun ri ke nĩ.
Ẽmã tũ ja tá tóg jẽnh ke mũ, ga kórég tá. Tá tóg ag mỹ: “ẽg Senhor kãtĩg ke jo vẽnh jãnhkrigkrig nĩ,” henh ke mũ. “Ãjag jykre pãno tovãnh nĩ, ẽg Senhor kãtĩg ken jo,” he jé tóg ke mũ,” he ja tóg nĩ. João Batista to tóg ke mũ.
Kỹ João Batista tóg ẽmã tũ ja tá jẽ nĩ. Ag jyvẽn tóg tĩ, kỹ tóg: “ã kype jé sóg ke mũ, ã tỹ ã jykre kórég tovãnh kỹ, Topẽ tỹ ã tỹ ti vĩ mranh tỹ ã mỹ vẽnh pãte fón jé,” he tĩ sir, vẽnh kar mỹ.
Kỹ ga tỹ Judéia tá ke ag tóg ti to kãmũ kãn mũ sir, ẽmã tỹ Jerusalém tá ke ag ke gé. Kỹ tóg ag kygpég mũ sir, goj tỹ Jordão ki, ag tỹ: “Topẽ vĩ mranh ja sóg nĩgtĩ, tag han kỹ,” hen kỹ.
Jó ti kur tóg tỹ kãvãru pãnĩ sór kyki tỹ há nĩ. Kỹ ti vẽsógfĩn ja vỹ tỹ nén ũ fár tỹ há nĩ gé. Ópã hã ko ti tĩ, mỹg mré. Ti jẽn hã vẽ.
Kỹ tóg ag mỹ Jesus kãmén kỹ: “ũ tóg inh nón kãtĩg mũ, ha mẽ,” he mũ. “Inh jykre há kãfór ti nĩ. Sỹ tỹ ti camarada nĩnh ke vẽ vẽ, sỹ ti pẽn né kunũnh ke vẽ vẽ, hã ra sóg tỹ ti krẽm ke pẽ jẽ,” he tóg.
“Goj hã tỹ sóg ãjag kygpenh ke mũ. Jãvo ũ tỹ inh nón kãtĩg ke mũ ẽn vỹ Topẽ kuprĩg tỹ ãjag jagrẽ han ke mũ. Ti tỹ ãjag kygpenh ken hã vẽ,” he tóg, vẽnh kar mỹ.
Kejẽn Jesus tóg ẽmã tỹ Nazaré tá kãtĩ mũ, ga tỹ Galiléia tá. Kỹ tóg João tá jun mũ, kỹ João tóg ti kypég mũ sir, goj tỹ Jordão ki.
Ti tỹ goj kãtá kãkutẽ kỹ kanhkã vỹ nor' he mũ sir vẽsỹmér. Kỹ Jesus tóg Topẽ kuprĩg vég mũ. Sórãg ri ke tóg kãtére mũ. Kỹ tóg Jesus kri góm ke mũ sir.
Kỹ tóg kanhkã tá vẽnh vĩ mẽg mũ gé sir, kỹ tóg: “tỹ ã inh kósin pir jẽ, tỹ ã inh fe pẽ jẽgtĩ,” he mũ, vẽnh vĩ ẽn ti.
Kỹ vẽsỹmér Topẽ kuprĩg tóg Jesus krĩn mũ, ti tỹ ẽmã tũ ja ra tĩg jé.
Kurã tỹ 40 (ke) han tóg mũ, ẽmã tũ ja tá nĩ ki. Kỹ vãhã Satanás vỹ ti tỹ ti jóg vĩ mranh han sór mũ, hã ra tóg ke tũ nĩ. Tá misu ag vỹ nẽn kã mĩ mũgtĩ gé, ẽmã tũ ja ẽn tá. Hã ra Topẽ tỹ jẽgnẽ jafã ag tóg tá ti ki rĩr mũ sir.
Kejẽn ag tóg João ség mũ. Ag tỹ ti se kar kỹ Jesus tóg ga tỹ Galiléia ra tĩ mũ. Tá tóg ag mỹ Topẽ tỹ tỹ ẽg pã'i nĩnh ke kãmén mũ, vẽnh vĩ sér ẽn ti.
Kỹ tóg: “Pétẽm ti huri, ẽg tỹ Topẽ tỹ tỹ ẽg pã'i nĩ venh ke ti,” he mũ. “Kỹ ãjag jykre kórég tovãnh nĩ. Ti vĩ kri fim nĩ, ãjag tỹ ti tỹ tỹ ẽg pã'i nĩ ẽn ve jé,” he tóg.
Kejẽn tóg goj nig mág tỹ Galiléia ẽn fyr jagma tĩ mũ. Ti tĩ ra tóg Simão Pedro vég mũ, ti jãvy tỹ André ke gé. Pirã kugmĩ jafã tỹ ag tóg goj ki fón nỹtĩ nĩ, rede tỹ, ag tỹ pirã kugmĩ jé. Ag rãnhrãj hã vẽ.
Kỹ tóg ag mỹ: “inh mré kãmũjẽg,” he mũ. “Pirã kugmĩ há ãjag nỹtĩ. Ãjag kanhrãn jé sóg ke mũ, ãjag tỹ ẽprã ke ag tỹ inh ki ge han jé,” he tóg.
Kỹ ag tóg vẽsỹmér ag rede tovãnh kỹ ti mré mũ mũ, Pedro ti, André ti ke gé.
Ag mũ sĩ han mũ ra ag tóg ũn régre ũ ag ve mán mũ gé, Tiago ti, ti jãvy tỹ João ti ke gé. Zebedeu krẽ ag vẽ. Canoa kã ki ag tóg pirã kugmĩ jafã ki han nỹtĩ nĩ.
Kỹ Jesus tóg vẽsỹmér ag jé prẽr mũ. Kỹ ag tóg ag panh ré kỹ mũ mũ. Ag mỹ rãnhrãj tĩ ag vỹ ag panh mré canoa kã ki nỹtĩ nĩ. Ag ré kỹ ag tóg Jesus mré mũ mũ sir.
Kỹ ag tóg ẽmã tỹ Cafarnaum tá junjun mũ sir. Vẽnhkán ke kurã ki tóg Judeu ag vẽnh kanhrãn jafã kã ra rã mũ, ag kanhrãn jé, Jesus ti.
Kỹ ti vĩ tóg ag mỹ e tĩ. Vẽnh kar vĩ kãfór ti nĩ, Topẽ vĩ to ẽg kanhrãn tĩ ag mré hã. Hã ra tóg ki hã tó mũ.
Hã ra ũ tóg tá jun mũ. Jagrẽ kórég ti nĩ.
Kỹ tóg prẽr mũ. “Ã tỹ ẽg tỹ hẽ ri ke nẽ, Nazaré tá Jesus'?“ he tóg. “Ã mỹ ẽg kókén sór tũ'? Ã ki sóg kanhró nĩ. Tỹ ã tóg ã pir mỹ Topẽ mré ke nĩ. Ti tũ pẽ vỹ tỹ ã nĩ,” he tóg.
Hã ra tóg ti jagrẽ mỹ vĩ tar han mũ, kỹ tóg: “vĩ tũg ra,” he mũ. “Ti tovãnh ra,” he tóg.
Kỹ ti jagrẽ tóg ti ter tĩ han mũ sir. Prẽr tóg mũ. Kỹ tóg ti tovãnh mũ.
Kỹ tóg vẽnh kar mỹ e tĩ sir. Jagnẽ mỹ ag tóg: “ne nẽ vé'? Vẽnh vĩ tãg mỹ vó?“ he mũ. “Vẽjagrẽ kórég ag mỹ tóg vĩ tĩ, kỹ ag tóg ki ke tĩ, ti kamẽg kỹ. Ag kri ke hỹn,” he ag tóg mũ.
Kỹ ti kãme tóg vẽnh kar kri rũm mũ, Galiléia tá ke kar kri.
Kar kỹ Jesus tóg ag vẽnh kanhrãn jafã tá kãkutẽ kỹ Simão Pedro ĩn kã ra rã mũ sir. André mré ti ĩn vẽ. Tiago vỹ João mré ra rã mũ gé.
Hã ra Pedro prũ fi mỹnh fi vỹ kaga nỹ nĩ. Rỹg fi tóg nỹ nĩ. Kỹ ag tóg Jesus mỹ fi tó mũ.
Kỹ tóg fi nĩgé kãgmĩ kỹ fi nĩm mũ. Kỹ fi rỹ ẽn tóg tũ' he mũ sir. Ag ki fi tóg rĩr mũ sir, Pedro má fi.
Kurã ẽn kã kuty tá ag tóg ũn kagyga ag tatĩ kãmũ mũ, ũn jagrẽ kórég ag mré hã.
Ẽmã ẽn ki ke kar ag vỹ ti ĩn jãnkã tá nỹtĩ mũ.
Kỹ Jesus tóg ag tỹ há' há' he kãn mũ sir, fag tỹ ke gé. Vẽjagrẽ kórég pan kãn tóg mũ gé. Kỹ vẽjagrẽ kórég ag tóg ti mỹ vĩ sór mũ, ag tỹ ti ki kanhró nỹtĩn kỹ. Hã ra tóg ag mỹ: “vĩ tũg ra!“ he mũ.
Tỹ vaj kỹ tóg kurã ke ra nĩ mũ. Kỹ tóg ẽmã tũ ja ra tĩ mũ sir, tá Topẽ mré vĩ jé.
Kỹ Simão ag tóg ti kanẽnh mũ mũ, ti jãvãnh kỹ.
Kỹ ag tóg ti mỹ: “vẽnh kar vỹ ã kanẽg mũ,” he mũ.
Hã ra tóg ag mỹ: “mũ nỹ, ẽmã ũ ra,” he mũ. “Sỹ vẽnh kar mỹ Topẽ vĩ tó hã jé sóg kãtĩg,” he tóg.
Kỹ ag tóg ga tỹ Galiléia kar mĩ mũ mũ. Vẽnh kanhrãn jafã krẽm tóg ag mỹ Topẽ vĩ tó mũ sir. Ag jagrẽ kórég pan tóg mũ gé.
Kỹ kejẽn ũn kaga kren vãnh vỹ ti to kãtĩ mũ, vẽnh kaga tỹ lepra han kỹ nĩ ũ. Kỹ tóg ti mỹ: “ã mỹ isỹ há' he sór tũ'?“ he mũ. “Ã hã tóg inh mỹ isỹ há' henh ke nĩ,” he tóg.
Kỹ tóg Jesus mỹ jagtar nĩ. Kỹ tóg ti nĩgé tỹ ti mẽ kỹ ti mỹ: “hej, há' he jé ã tóg ke mũ,” he mũ.
Kỹ ti kaga kren vãnh ẽn tóg tũ' he mũ vẽsỹmér. Kỹ tóg jãnhkri nĩ sir, ti fár ti.
Kỹ tóg ti mỹ vĩ tar han kỹ:
“ker ũ mỹ tó hẽ'. Topẽ tũ ki rĩr tĩ hã mỹ tóm nĩ, kỹ Topẽ mỹ Moisés tỹ vãsỹ ẽg mỹ nén tó ja ẽn nĩm nĩ. Hã tugrĩn vẽnh kar vỹ ã tỹ há' he mũ tag ki kanhrãn mũ,” he tóg.
Ge ra ũn kaga ja ẽn tóg vẽnh kar mỹ Jesus tỹ ti tỹ há' he tó mũ sir. Kỹ ti kãme ẽn vỹ vẽnh kar kri rũm mũ. Hã kỹ Jesus tóg ẽmã ũ ki vẽnh ven tũ nĩgtĩ. Ẽmã tũ mĩ tóg tĩgtĩ, hã ra ag tóg ẽmã kar tá ti to kãmũ tĩ.
Kejẽn Jesus tóg kurã ũ kã ẽmã tỹ Cafarnaum tá jun mãn mũ, kỹ ag tóg mẽg mũ sir, ti tỹ tá nĩ ẽn ti.
Kỹ ũn e ag vỹ ti tá junjun mũ, kỹ ag tóg ti to vẽnh mãn mũ, kỹ tóg fór nĩ, jãnkãmĩ hã. Kỹ tóg ag mỹ Topẽ vĩ tó mũ sir.
Hã ra ũ ag tóg ũn kãnhgrĩ vyn kỹ tá junjun mũ sir. Ũ tỹ 4 (ke) ag vẽ.
Hã ra ag tóg vẽnh e ẽn tugrĩn ti pétẽm tũ nĩn kỹ ti kri ĩn nón mũ. Kỹ ag tóg nor ẽn ki ũn kaga ẽn térem mũ, kur kã kã ti fi kỹ.
Kỹ Jesus tóg ag tỹ ti ki ge kỹ nỹtĩ vég mũ sir. Kỹ tóg ũn kaga ẽn mỹ: “inh kósin, ã tỹ Topẽ vĩ mranh ja ẽn vỹ tũ tĩ ha,” he mũ.
Hã ra Topẽ vĩ to ẽg kanhrãn tĩ ũ ag vỹ tá nỹtĩ gé. Kỹ ag tóg ti vĩ to jykrén kónãn kỹ:
“ti tỹ ne tó nẽ? “ he mũ, jagnẽ mỹ, komẽr hã. “Topẽ to vĩ kónãn vẽ. Topẽ hã ne ti pin kỹ ẽg tỹ Topẽ vĩ mranh tỹ tũ' he há nĩnh mũ. Ti tỹ vẽsỹ Topẽ han vẽ,” he ag tóg mũ.
Hã ra Jesus tóg ag jykre ki kanhró nĩ, ti fe tỹ. Kỹ tóg ag mỹ: “ãjag tỹ ne to jykrén kónãn nẽ?“ he mũ.
“Ne nỹ ãjag mỹ vẽnh mỹ nỹ? Ũn kãnhgrĩn kỹ nỹ tag mỹ sóg: ã tỹ Topẽ vĩ mranh ja ẽn vỹ tũ tĩ ha, hé. Kỹn mỹ ãjag mỹ vẽnh mỹ? Sỹ ti mỹ: nĩ ra, ã kur gég tĩg, henh ke nẽ ha. Kỹn mỹ ãjag mỹ vẽnh mỹ ke gé'?
Isỹ ãjag mỹ inh jykre ven sór vẽ ha. Tỹ sóg ẽprã ke fi kósin nĩ. Tá sóg krỹg ke mũ, Topẽ vĩ mranh tỹ vẽnh pãte fón ke tá. Sỹ tá krỹg mũ ven jé sóg ke mũ, ãjag mỹ,” he tóg. Hã kỹ tóg ũn kãnhgrĩn kỹ nỹ ẽn mỹ:
“nĩ ra, ã kur gé tĩg,” he mũ.
Kỹ tóg vãhã jẽgnẽ mũ sir. Ti kur gég tóg mũ sir, kỹ tóg ag rĩnve tĩg há han mũ sir, ũn kãnhgrĩn kỹ nỹ ja ẽn ti. Vẽnh kar mỹ tóg e tĩ, kỹ ag tóg Topẽ to: “ẽg jykre kãfór ti nĩ,” he mũ. “Ge ve ja tũ ẽg nỹtĩ,” he ag tóg mũ sir.
Kỹ Jesus tóg tĩg mãn mũ, goj nig mág tỹ Galiléia ra. Kỹ vẽnh e ag tóg ti pénĩn vẽnh mãn mãn mũ sir. Kỹ tóg ag kanhrãn mũ, fag ke gé.
Ti tĩg mãn kỹ tóg Levi vég mũ, Alfeu kósin. Hã ra tóg ti rãnhrãj han nĩ nĩ. Governo mỹ tóg imposto kaja mãg tĩ. Kỹ Jesus tóg ti mỹ: “inh mré kãtĩg,” he mũ. Kỹ tóg jẽgnẽ kỹ ti mré tĩ mũ sir.
Kỹ tóg kejẽn ti ĩn krẽm jẽg mũ. Hã ra ag tóg ti mré e nĩ, governo mỹ jãnkamy mãg tĩ ag, Topẽ vĩ mranh tĩ ũ ag ke gé. Ti nón mũ mũ ag tóg e tãvĩ nỹtĩ.
Hã ra Topẽ vĩ to ẽg kanhrãn tĩ ũ ag vỹ tỹ Fariseu nỹtĩ gé. Jesus vég ag tóg mũ, ti tỹ Topẽ vĩ mranh tĩ ag mré jẽn kỹ. Kỹ ag tóg ti mré mũ tĩ ag mỹ: “ti ne tóg ũn jykre pãno ag mré jẽg mũ',” he mũ.
Hã ra Jesus tóg mẽg mũ. Kỹ tóg ag mỹ: “ũn kagyga tũ ag vỹ médico venh mũ tũ nĩgtĩ'. Hã ra ũn kagyga ag hã vỹ ti venh mũ tĩ,” he mũ. “Inh pijé ũ tỹ vẽjykre kuryj han mũ ag mỹ: ãjag jykre tovãnh nĩ, he sór tĩ'. Ũ tỹ Topẽ vĩ mranh mũ ẽn ag hã mỹ sóg: ãjag jykre tovãnh nĩ, he sór tĩ,” he tóg.
Kejẽn João mré mũ tĩ ag tóg vãkrég mũ, Fariseu ag ke gé. Jẽg tũ ag nĩ, ag tỹ Topẽ mỹ há nỹtĩ jé. Kỹ ag tóg Jesus mỹ: “João mré mũ tĩ ag vỹ tóg vãkrég mũ, Fariseu mré mũ tĩ ag ke gé,” he mũ. “Jo ã mré mũ tĩ ag ne tóg vãkrég tũ nĩ',” he ag tóg.
Kỹ tóg ag mỹ: “vẽnh kyprũg venh kãmũ mũ ag pijé vãkrég tĩ',” he mũ. “Fénhta vẽ mỹr, vẽnh kyprũg ti, kỹ ũn prũg mũ ẽn mré ke ag tóg ti venh kãmũ tĩ. Ge ti nĩ, inh mré mũ tĩ ag mỹ. Isỹ ag mré nĩn kỹ tóg ver ag mỹ sér tĩ.
Hã ra tóg kejẽn jun mũ, inh kurã ti, kỹ ag tóg inh pére mũnh mũ. Ẽn kã hã ag tóg vãkrenh ke mũ,” he tóg.
“Fag pijé vãfe kygnej tũ tỹ kur si jar ki hynhan tĩ'. Fag tỹ ũn kygnej tũ tỹ ki hynhan kỹ tóg jaran kenh mũ. Kỹ kur si jar ẽn tóg mág mũ sir. Ũn kygnej hã tỹ fag tóg ki hynhan tĩ, kỹ tóg jaran ke tũ nĩgtĩ,” he tóg, ti jykre tãg to.
“Kỹ vinho vỹ ge nĩgtĩ gé,” he tóg mũ gé. “Ẽg pijé vinho kajã tỹ ti fár si tỹ sako ki kujẽg tĩ mỹr'. Ke tũ nĩ mũ ra tóg kunãnh kỹ jarn kenh mũ. Kỹ vinho tóg tũ' henh mũ, sako ti ke gé. Vinho kajã tỹ ti fár tãg ki kujẽn ke vẽ mỹr,” he tóg, ti jykre tãg to.
Kejẽn tóg, ti mré mũ tĩ ag mré trigo kré mĩ tĩ mũ. Vẽnhkán ke kurã vẽ. Ag mũn kỹ ag tóg trigo mó tỹ kym ke mũ, ag tỹ ko jé.
Kỹ Fariseu ũ ag tóg Jesus mỹ: “ha vé, ag tỹ ne jé vẽnhkán ke kurã ki ag tỹ nén han ke tũ han nẽ?“ he mũ.
Kỹ tóg ag mỹ: “vó,” he mũ. “Davi tỹ nén han mũ to jykrén nĩ. Ti kókĩr nĩn kỹ tóg ti tỹ nén han ke tũ han gé, ti mré mũ tĩ ag mré, hã ra Topẽ pijé ti to jũ mũ', ha mẽ.
Topẽ ĩn kã ra tóg rã. Ẽn kã Abiatar vỹ tỹ Topẽ tũ to pã'i nĩ. Tá tóg Topẽ jamĩ ẽn kó, tỹ ti tỹ konh ke tũ ra. Topẽ tũ ki rĩr tĩ ag hã tỹ konh ke vẽ vẽ. Hã ra tóg kó, ti mré mũ ag ke gé. Rán kỹ tóg nĩ nĩ,” he tóg.
“Ha mẽ, Topẽ vỹ ẽg mỹ vẽnhkán ke kurã nĩm, ẽg tỹ ki vẽnhkán jé. Hã ra tóg tỹ kurã kórég han tũ nĩ.
Hã kỹ sóg tỹ vẽnhkán ke kurã to pã'i nĩ gé. Tỹ sóg ẽprã ke fi kósin nĩ mỹr,” he tóg.
Kejẽn tóg vẽnh kanhrãn jafã ra rã mãn mũ. Hã ra ũ tóg tá jẽ nĩ, ti nĩgé tóg tóg ja nĩ.
Kỹ ag tóg ti tugnỹm mũ sir. “Kema ti tỹ vẽnhkán ke kurã ki ti tỹ há' he ve jé,” he ag tóg mũ. Ag tỹ pã'i ag mỹ ti tó sór vẽ, ti tỹ vẽnhkán ke kurã ki Topẽ vĩ mranh kỹ.
Hã ra Jesus tóg ũn nĩgé kórég ẽn mỹ: “kunĩg,” he mũ.
Kỹ tóg ag kar mỹ: “vẽnhkán ke kurã ki ẽg hỹn ne han mũ', ẽg tỹ Topẽ vĩ ki króm jé'? Ẽg mỹ hỹn nén ũ há han mũ'? Ẽg tỹ ũ tũ kókén kỹn mỹ kórég tũ nĩnh mũ'? Ẽg mỹ ũ kren han mũ hỹn'? Ẽg tỹ ũ tén kỹn mỹ há nĩnh mũ hỹn'?“ he tóg. Hã ra ag tóg ti mỹ vĩ tũ nĩ sir.
Kỹ tóg jũ mũ sir. Fe kaj tóg nĩ sir, ag krĩ tũ nỹtĩn kỹ. “Ã nĩgé tỹ krỹg' hé,” he tóg ti mỹ. Kỹ tóg há' he mũ sir, vãhã.
Kỹ vãhã Fariseu ag tóg mũ mũ sir, jagnẽ mré ti to jykrén jé, pã'i mág tỹ Herodes mré ke ag mré ke gé. “Ẽg hỹn hẽ ri ken kỹ ti tén mũ?“ he ag tóg mũ.
Hã ra Jesus tóg ti mré mũ tĩ ag mré goj nig mág tỹ Galiléia ra tĩ mũ, vẽnh e tũg ja ra. Ge ra vẽnh e ag tóg ti nón mũ mũ. Ga tỹ Galiléia tá ag tóg kãmũ mũ, ga tỹ Judéia tá ke gé,
ẽmã tỹ Jerusalém tá, ga tỹ Iduméia tá, goj tỹ Jordão mã tá, ẽmã tỹ Tiro tá, ẽmã tỹ Sidom tá ke gé. E tãvĩ ag nỹtĩ, e pẽ. Ti tỹ nén han mũ kar mẽ kỹ ag tóg ti to kãmũ mũ.
Kỹ Jesus tóg vẽnh e tỹ ti kutãn kỹ ti mré mũ tĩ ag mỹ tó mũ, ag tỹ ti mỹ canoa jãján jé.
Ũ tỹ hẽn ri ke tỹ tóg há' he ja nĩ. Hã kỹ ũn kagyga tỹ hẽn ri ke ag tóg ti pénĩn nỹtĩ. Ag tỹ ag nĩgé tỹ ti mẽ sór vẽ, fag ke gé.
Kỹ ũn jagrẽ kórég ag vỹ tá nỹtĩ gé. Ag tỹ Jesus ve kỹ ag tóg prẽnprẽr mũ sir. “!..Tỹ ã Topẽ kósin ne..!“ he ag tóg mũ.
Kỹ tóg ag mỹ vĩ tar han mũ. “Ker inh kãmén hẽ',” he tóg.
Kejẽn tóg pãnónh ra tĩ mũ. Kỹ tóg tá ag jé prẽr kỹ ag kuprẽg mũ, ag vin jé.
Ũ tỹ 12 (ke) ẽn ag kuprẽg tóg mũ sir, ag tỹ tỹ ti mré mũ tĩ nỹtĩ jé, ti tỹ ag jẽgnẽ jé, Topẽ vĩ tó jé.
Ag mỹ tóg vẽjykre nĩm mũ, ag tỹ vẽjagrẽ kórég pan to tar nỹtĩ jé.
Ũ tỹ 12 (ke) ag hã vẽ, ha mẽ: Simão, Jesus tỹ ti jiji ũ hã vỹ: Pedro, he mũ,
Tiago ke gé, ti jãvy tỹ João mré, Zebedeu krẽ tag ag. Jesus tỹ ag jiji ũ hã vỹ: Boanerges, he mũ, ẽg vĩ ki ke hã vỹ: ta tỹ tỹrỹr he ri ke ag, he mũ,
André ke gé, Filipe ke gé, Bartolomeu ke gé, Mateus ke gé, Tomé ke gé, Tiago ke gé, Alfeu kósin tag ti, Tadeu ke gé, Simão ke gé, ag tỹ ũ to: Zelote, he mũ tag ti,
Judas Iscariotes ke gé, ũ tỹ pã'i ag mỹ Jesus ven mũ ẽn ti.
Kỹ Jesus tóg ag mré tĩg kỹ ti jamã tá jun mũ. Kỹ vẽnh e tóg sir tá vẽnh mãn mãn mũ, kỹ tóg ag jẽn ke mũ ra vẽnh mỹ tĩ.
Kỹ ti kanhkã fag vỹ ti kãme mẽ kỹ ti kãgmĩnh kãmũ mũ. “Krĩ vẽnh mỹ nĩ ve ti nĩ,” he fag tóg. Hã ra tóg fag mré tĩ tũ nĩ.
Kỹ Topẽ vĩ to ẽg kanhrãn tĩ ag tóg tá junjun mũ gé, ti ve jé. Jerusalém tá ag tóg kãmũ jẽg. Ag tỹ ti to: “Japo tỹ tóg jagrẽ nĩ. Hã kỹ tóg vẽjagrẽ kórég ag pan tĩ,” hen kỹ. “Belzebu jykre han tóg tĩ, Nén-Kórég ag pã'i mág ẽn jykre ti,” he ag tóg.
Kỹ Jesus tóg ag jé prẽr kỹ: “Satanás vỹ vẽjagrẽ kórég pan tũ nĩgtĩ mỹr,” he mũ.
“Pã'i pir krẽm ke ag tỹ jagnẽ kato tẽgtẽn kỹ ag tóg jagnẽ kãgtén kãn ke mũ.
Ðn pir krẽm ke fag tỹ jagnẽ kato tẽ kỹ fag tóg jagnẽ kãgtén kãn ke mũ gé.
Satanás krẽm ke ag tỹ jagnẽ kato tẽ kỹ ag tóg jagnẽ tỹ tũ' henh ke mũ gé, kỹ tóg tũ' he mũ sir, Satanás ti.
Ẽg tỹ ũ tar ĩn tá ti tỹ nén ũ péju sór kỹ ẽg tóg, ti se vén tĩ. Kar kỹ hã ẽg tóg ti tũ mãn ke mũ sir. Ge ti nĩgtĩ, sỹ nén han mũ ti. Japo vỹ tar nĩ, hã ra sóg hur ti sé. Hã kỹ sóg ti tũ ag kygvãg mũ sir. Ag jagrẽ kórég ẽn pan sóg mũ sir,” he tóg.
“Sỹ ke há vẽ, hã kỹ sóg tó mũ. Topẽ vỹ ãjag mỹ vẽnh pãte fón kãn mũ, ãjag tỹ ti vĩ mranh ja kar ẽn tỹ, ãjag tỹ ti to vĩ kónãn ẽn mré hã.
Jãvo ãjag tỹ Topẽ kuprĩg to vĩ kónãn kỹ tóg ãjag mỹ vẽnh pãte fón mãn ke tũ nĩ. Ẽn vỹ ãjag hã kã nĩ nĩ. Kurã tũ ti nĩ,” he tóg.
Ag mỹ tóg ke mũ, ag tỹ ti to: “Japo tỹ tóg jagrẽ nĩ,” hen kỹ.
Kỹ ti mỹnh fi tóg ti jãvy ag mré ti venh kãtĩ mũ. Re tá fag nỹtĩ. Kỹ fag tóg ũ jẽnẽg mũ, ti to.
Jesus pénĩn tóg fór tĩ, kỹ tóg ti mỹ: “ã mỹnh fi vỹ re tá jẽ, ã jãvy ag mré. Fag tỹ ã mré vẽmén sór vẽ,” he mũ.
Kỹ tóg: “mẽ',” he mũ.
Hã ra tóg ũn nĩgnĩg kỹ nỹtĩ ag ki ẽvãnh kỹ ag to: “inh mỹnh fi hã vẽ, inh jãvy ag hã vẽ gé,” he mũ.
“Ũ tỹ Topẽ vĩ han mũ ẽn ag hã vỹ tỹ inh jãvy nỹtĩ, inh ve fag ke gé, inh mỹnh fi ke gé,” he tóg.
Kejẽn Jesus tóg goj nig mág tỹ Galiléia fyr tá ag kanhrãn mãn mũ. Hã ra vẽnh e vỹ ti pénĩn nỹtĩ, vẽnh e tãvĩ, hã kỹ tóg canoa kã ra rã kỹ kã kã nĩ mũ. Hã ra vẽnh e vỹ nig fyr tá vẽnh mãn kỹ nỹtĩ.
Kỹ tóg ag mỹ:
“kejẽn ũ tóg nén ũ fy krãn tĩ mũ,” he mũ.
“Ti tỹ krãn kỹ ti fy ũ tóg ẽmĩn kri kutẽ mũ. Kỹ sẽsĩ tóg ti ko mũ sir.
Ti fy ũ tóg pãró kri kutẽ mũ, ga e tũ ki, kỹ tóg kãnhmar mur mũ vẽ, ga sĩ ẽn ki.
Hã ra tóg rã tỹ ẽg nĩno kã sa kỹ ti pũn mũ. Ti jãre han tũ nĩn kỹ tóg tóg mũ.
Ti fy ũ tóg sónh kã ki kutẽ mũ, kỹ tóg ti mré mur mũ. Ti kri tóg rũm ke mũ sir. Kỹ tóg kanẽn tũ nĩ.
Ti fy ũ tóg ga há kri kutẽ mũ. Kỹ tóg ti mur kỹ mog há han mũ. Kanẽn há han tóg mũ gé. Ũ tóg kanẽ tỹ 30 (ke) han, jo ũ vỹ kanẽ tỹ 60 (ke) han, jo ũ vỹ kanẽ tỹ 100 (ke) han.
Ũ nĩgrẽg nỹtĩ tỹ tỹ jẽmẽ jé,” he tóg.
Ũn e ẽn ag mũ kar kỹ ti mré nỹtĩ ag tóg, ti ki nén fy kãme jẽmẽg mũ. Kỹ ag tóg ti mỹ: “ã tỹ ẽg mỹ ne tó nẽ?“ he mũ.
Kỹ tóg: “ãjag hã tóg Topẽ tỹ tỹ ẽg pã'i nĩ ki kanhró nỹtĩnh mũ, ijo tó ja tũ ẽn ki,” he mũ. “Hã ra sóg ẽn ag mỹ: tag ri ke ti nĩ, he tãvĩ han mũ.
Ũ tỹ ón kỹ mẽg mũ ag mỹ sóg tó há han ke tũ nĩ. Kỹ ag tóg ag tỹ vég mũ ra ki kagtĩg nỹtĩnh mũ. Ag tỹ mẽg mũ ra ag tóg to jykrén ke tũ nĩ. Kỹ ag tóg Topẽ ki ge tũ nỹtĩ gé. Kỹ Topẽ tóg ag mỹ vẽnh pãte fón ke tũ nĩ gé,” he tóg.
Kỹ tóg ag mỹ: “ãjag tỹ to jykrén tũ tóg tĩ', sỹ ãjag mỹ nén fy kãmén kỹ,” he mũ. “Kỹ ãjag mỹ ũ to jykrén há nỹtĩnh mũ', sỹ kar kỹ ãjag mỹ nén ũ kãmén mãn kỹ?“ he tóg.
Kỹ tóg ag mỹ: “ũ tóg nén fy krãn tĩ, kỹ ti tỹ Topẽ vĩ tó vẽ, hã vỹ: krãn, he mũ. Nén fy krãn ri ke vẽ,” he tóg.
“Ti fy ũ vỹ ẽmĩn kri kutẽ mũ. Topẽ vĩ mẽg mũ ũ ag vẽ. Ag tỹ mẽg mũ ra Satanás tóg ag mỹ tỹ tũ' he mũ, vẽsỹmér. Kỹ ag tóg ki kagtĩg nỹtĩ ha. Ẽpry kri kutẽ mũ ri ke ag hã vẽ sir.
Hã ri ken hã vẽ gé, ti tỹ pãró kri krãn mũ ẽn ti. Ag tỹ Topẽ vĩ mẽ kỹ ag tóg vẽsỹmér: hej, he mũ sir. Ag mỹ tóg sér tĩ.
Hã ra ag tóg nén fy kré jãre tũ ri ke nỹtĩ, kỹ ag tóg mũ sĩ han mũ, Topẽ mré. Nén ũ jagy kutẽ kỹ ag tóg sir tovãnh mũ vẽsỹmér, ũ tỹ Topẽ tugrĩn ag kato tẽ kỹ.
Ti tỹ sónh kã ki krãn mũ ẽn hã vẽ gé, hã vỹ tỹ, Topẽ vĩ mẽg mũ ag nỹtĩ gé.
Hã ra ag tóg, ag rãnhrãj hã mĩ ẽkrég mũ, ón kỹ riko nĩ sór kỹ. Nén ũ kar to ag tóg én tĩ, hã kỹ Topẽ vĩ tóg, ag mỹ tũ' he mũ sir. Kỹ ag tóg kanẽn há han tũ nĩ.
Kỹ ti tỹ ga há ki krãn mũ ẽn vỹ tỹ Topẽ vĩ mẽg mũ ag nỹtĩ gé. Hej, he ag tóg mũ sir, kanẽn há han ag tóg mũ, ũ tóg kanẽ tỹ 30 (ke) han mũ, ũ tóg kanẽ tỹ 60 (ke) han mũ, ũ tóg kanẽ tỹ 100 (ke) han mũ,” he tóg.
Kỹ tóg ag mỹ: “ẽg pijé néj grug kỹ kẽj krẽm fẽg tĩ', ẽg pijé kỹmỹ krẽm fẽg tĩ',” he mũ. “Ti fẽg jafã kri ẽg tóg fẽg tĩ, ti tỹ ẽg mỹ jẽngrẽ han jé.
Hã kỹ ãjag tỹ, ãjag tỹ nén ki kagtĩg ẽn ki kanhrãn kãn ke vẽ.
Ũn nĩgrẽg nỹtĩ tỹ tỹ jẽmẽ jé,” he tóg.
“Hã kỹ jẽmẽ há han, inh vĩ ti. Ãjag mré ke ag jykre tugnỹm ãjag tóg tĩ, kỹ ãjag tóg ag mỹ vĩ tar han tĩ. Hã ra Topẽ vỹ ãjag mỹ vĩ tar han ke mũ gé, ha vem nĩ,” he tóg.
“Ũ tỹ ti vĩ to jykrén há han mũ ẽn tar han jé tóg ke mũ. Jãvo tóg ũ tỹ nén ũ to jykrén há han tũ nĩn kỹ tóg ti mỹ tũ' he mũ sir, ti tỹ nén ũ to jykrén sĩ han mũ ra,” he tóg.
Kỹ Jesus tóg ag mỹ: “Topẽ tỹ tỹ ẽg pã'i nĩ vỹ ge nĩnh mũ, ha mẽ,” he mũ. “Kejẽn ũ vỹ tóg nén ũ fy krãn mũ, ti japỹ ki.
Krãn kar kỹ tóg jatun mỹ nĩ nĩ. Kejẽn tóg vãhã venh tĩ mũ. Hã ra ti fy ẽn vỹ mur ja nĩ. Mog ja tóg nĩ. Kỹ tóg: “ti hẽ ri ken kỹ mur'?” he mũ.
Jãvo tóg vẽsóg ki mog, kar tóg mó han, kỹ tóg vãhã kanẽn mũ sir, ti mó kã ki.
Ti tỹ tóg' he kỹ tóg krég mũ sir, ke tũ nĩ kỹ tóg fãg mũ sir,” he tóg.
Kỹ Jesus tóg: “Topẽ tỹ tỹ ẽg pã'i nĩ vỹ
ka tỹ krén ri ke nĩ,” he mũ. “Ti krãn ẽg tóg tĩ.
Ti mog kỹ tóg vãhã vãnh kãfór kar nĩ. Kỹ sẽsĩ vỹ ti féj kã ki ti jagfe han kỹ kã ki krẽg tĩ.
Kãmén tỹ hẽn ri ke han tóg, ag tỹ to jykrén jé.
“Tag vỹ ge nĩnh mũ,” he tóg tĩ, ũn e ag mỹ. Hã ra tóg ti mré mũ tĩ ag hã mỹ kãmén há han mũ, ag pin kỹ.
Hã tỹ kuty tá tóg ag mỹ: “mũ nỹ, goj nig mág kafã ũ ra,” he mũ.
Hã kỹ ag tóg vẽnh e ẽn ré kỹ ti mré canoa kã mĩ mũ mũ sir. Hã ra ũ ag tóg ti mré mũ mũ gé, canoa ũ kãmĩ.
Kejẽn kãka tar tãvĩ vỹ tóg vãhã krog he mũ. Kỹ goj tóg canoa kã ki krém krém ke kỹ fãn sór mũ sir.
Hã ra Jesus tóg nũr nỹ, fakrĩnh kỹ, canoa nér tá. Kỹ ag tóg ti rĩn kỹ ti mỹ: “Senhor, ẽg kãgter ha mẽ tóg tĩ. Mỹ ã mỹ tỹ nén ũ tũ?“ he mũ.
Kỹ tóg rĩr mũ sir, kỹ tóg kóho mỹ vĩ tar han mũ, ti mỹ: “krỹg he ra,” hen kỹ. Kỹ tóg tũ' he mũ. Katy' he tóg mũ.
Kỹ tóg ag mỹ: “ãjag tỹ ne jé kanẽ junjur nẽ? Ãjag mỹ inh ki ge há han tũ?“ he mũ.
Kỹ ti jykre tóg ag mỹ e pẽ tãvĩ tĩ sir. Jagnẽ mỹ ag tóg: “kóho vỹ ti vĩ han, goj ti ke gé,” he mũ.
Kỹ ag tóg goj nig mág kafã ũ tá junjun mũ sir, Gerasa tá ke ag tá.
Jesus tỹ canoa kã tákãkutẽ mũ ra ũ tóg ti kato tẽ mũ. Jagrẽ kórég ti nĩ. Vẽnh kej tá tóg kãtĩ mũ.
Tá tóg ẽmã nĩ. Ag tỹ ti senh ke mũ ra tóg vẽnh mỹ tĩ.
Ti se tỹ hẽn ri ke han ja ag tóg nĩgtĩ vẽ, ferro tỹ, ti nĩgé, ti pẽn ke gé. Hã ra tóg ẽn kykym kãn ja nĩgtĩ. Ag tỹ ti kanhrãn sór mũ ra ag tóg ti tỹ hẽ ri ke ja tũ nĩgtĩ.
Kuty mré kurã ki tóg prẽr tĩgtĩ, vẽnh kej tá. Pãró ẽn ki pó génh kỹ tóg tỹ vẽsãnh tĩgtĩ.
Ti tỹ kuvar há tá Jesus ve kỹ tóg ti kato vẽnhvãg kãtĩ mũ, kỹ tóg ti krẽm grĩnh ke mũ.
Prẽr tóg mũ, kỹ tóg: “!..Jesus'..!“ he mũ, “!..kynhmỹ Topẽ kósin'..! Ã isỹ hẽ ri kenh mũ,” he tóg. “!..Topẽ jiji tó kỹ sóg ã mỹ to vĩ mũ, ã tỹ inh vóg kónãn tũ nĩ jé..!” he tóg.
Hã ra tóg ti mỹ: “ti tovãnh ra, Nén-Kórég',” he ja nĩ.
Kỹ tóg ti mỹ: “ã jiji hẽ ri ke tĩ,” he mũ. Kỹ tóg: “Mil,” he mũ. “E tãvĩ ẽg nỹtĩ,” he tóg, Nén-Kórég ti.
Kỹ tóg to vĩ', to vĩ', he mũ, ti tỹ ẽmã ẽn ki ti kutẽm tũ nĩ jé.
Hã ra ag mẽg tỹ porko ag tóg jẽg nỹtĩ, pãnónh ẽn kri.
Kỹ Nén-Kórég ag tóg ti mỹ: “ag mẽg to ẽg jẽgnẽ, ẽg tỹ ag ki ge jé,” he mũ.
Kỹ tóg ag mỹ: “hej,” he mũ. Kỹ ag tóg ẽn ti tovãnh kỹ porko ag ki ge mũ sir. Kỹ ag tóg rán ki re mũ sir, porko ag. Nãgnãr kãn ag tóg mũ sir, goj nig mág ki, porko tỹ mil régre ag hỹn.
Kỹ porko ki rĩr tĩ ag tóg pétẽ mũ sir, ẽmã ra. Tá ag tóg kãmén kãn mũ, ũ tỹ Nén-Kórég tỹ jagrẽ ja ẽn ti. Kỹ ag tóg Jesus to mũ kãn mũ sir, nén ẽn ve jé.
Hã ra ũn jagrẽ kórég ja ẽn tóg kur tu kỹ nĩ nĩ. Krĩ há tóg nĩ gé. Kỹ ag fe tóg jũrũn ke mũ.
Kỹ ũ tỹ vég mũ ag tóg ti kãmén mũ sir.
Hã kỹ ag tóg Jesus mỹ: “ha ẽmã tag ki kutẽ,” he mũ, ti tỹ ag rã hã nĩ tũ nĩ jé.
Ti tỹ canoa kã ki rã kỹ ũn jagrẽ kórég ja tóg: “nhỹ ã mré tĩg mũ,” he mũ.
Hã ra tóg ti mỹ: “nejé. Ha tĩg, ã ĩn ra, ã tỹ ã mré ke ag mré nĩ jé,” he mũ. “Ag mỹ kãmén nĩ, ẽg jóg mág tỹ ã tỹ há' he mũ ti, ti tỹ ã jagãgtãn mũ ti,” he tóg.
Kỹ tóg tĩ mũ. Ẽmã tỹ Decápolis tá tóg Jesus tỹ ti tỹ há' he ẽn kãmén mũ. Kỹ tóg vẽnh kar mỹ e tĩ sir.
Kỹ Jesus tóg goj nig mág kafã ra tĩg mãn mũ, canoa kãmĩ. Kỹ vẽnh e tóg ti jo vẽnh mãn mũ, goj fyr tá.
Kỹ Judeu ag vẽnh kanhrãn jafã to pã'i tỹ Jairo tóg tá jun kỹ Jesus krẽm mũg ke mũ.
Ti mỹ tóg: “inh kósin fi vỹ tũg sór mũ. Kunĩg, ã tỹ ã nĩgé tỹ fi mẽ jé, fi tỹ há' he jé, fi kren jé,” he mũ.
Kỹ tóg ti mré tĩ mũ. Hã ra ũn e ag tóg ti nón mũ kỹ ti kutãn mũ.
Ag mũ ra ũn tỹtá ũ fi tóg ag nón tĩ mũ. Kyvénh krỹg ja tũ han kỹ fi tóg nĩ, prỹg tỹ 12 (ke) ki.
Médico ag mỹ fi tóg vẽnh ven tỹ hẽn ri ke han, to fi tóg fi tỹ nén vãm kãn, hã ra fi tóg há' he tũ nĩ, ke han han fi tóg.
Hã ra fi tóg Jesus kãme mẽ ja nĩgtĩ.
Kỹ fi tóg: “sỹ hẽn ri ke mũn ti kur mẽg kỹ sóg há' henh mũ,” he mũ. Kỹ fi tóg vẽnh e kã mĩ tĩg kỹ ti nón ti kur mẽg mũ sir.
Kỹ vãhã fi kyvénh tóg gám ke mũ sir, kỹ fi tóg ki kanhró nĩ, fi kaga tỹ há' he ẽn ti.
Hã ra Jesus tóg ti fe tỹ ki kanhró nĩ gé. Kỹ tóg vẽnh e kã ki vĩrĩn ke kỹ: “ũ nỹ inh kur mẽ'?“ he mũ.
Kỹ ti mré mũ tĩ ag tóg ti mỹ: “vẽnh kar tỹ ã kutãn vẽ,” he mũ.
Kỹ tóg tã mĩ ẽvãnh kỹ fi vég mũ.
Kỹ fi tóg jũrũn ke mũ. Ti krẽm mũg ke kỹ fi tóg ti mỹ kãmén kãn mũ sir.
Hã ra tóg fi mỹ: “inh kósin,” he mũ. “Ã tỹ inh ki rã hã kỹ ã tóg há' hé. Ha tĩg, jatun mỹ. Ã tỹ há' he vẽ ha,” he tóg.
Ti tỹ ver fi mré vẽmén jẽ ra Jairo mré ke ũ ag tóg ti tá junjun mũ. “Ã kósin fi vỹ hur ter. Ti kutãn mãn tũg nĩ,” he ag tóg mũ.
Hã ra Jesus tóg: “to krĩ kufy han tũg nĩ, inh vĩ hã kri nĩm nĩ,” he mũ.
Kỹ tóg ũn e ag mũ kamẽg kỹ ag mỹ: “Pedro hã vỹ tĩg mũ inh mré, Tiago ke gé, Tiago jãvy tỹ João ke gé,” he mũ.
Ag tỹ Jairo ĩn tá junjun kỹ tóg ũn kygfỹ mũ fag mỹ:
“ãjag tỹ ne jé kygfỹ nẽ,” he mũ. “Ãjag tỹ ne jé vẽsỹrénh nẽ? Ter tũ fi nĩ. Fi nũr vẽ,” he tóg. Ũn vẽsỹrénh jagy han mũ ẽn fag mỹ tóg ke mũ.
Hã ra fag tóg ti to é he mũ. Kỹ tóg fag pan kỹ gĩr fi mỹnh fag mré fi venh rã mũ, ti mré kãmũ mũ ag mré.
Fi nĩgé kãgmĩ kỹ tóg fi mỹ: “talitá cumi,” he mũ. Ẽg vĩ ki ke, hã vỹ: “nĩ ra, jỹ,” he mũ.
Kỹ vãhã gĩr fi tóg, nĩ kỹ kynẽ tĩ nĩ sir. Kri prỹg tỹ 12 (ke) fi nĩ. Kỹ tóg ag mỹ e tãvĩ tĩ.
Hã ra tóg ag mỹ: “ker ũ mỹ tó hẽ'!“ he mũ. “Ha fi mỹ vẽjẽn ven,” he tóg.
Kỹ Jesus tóg ti mré mũ tĩ ag mré ẽmã tỹ Nazaré tá jun mũ sir, ti jamã tá.
Vẽnhkán ke kurã ki tóg ag vẽnh kanhrãn jafã krẽm ag kanhrãn mũ. Ag tỹ ti vĩ mẽ kỹ tóg ag mỹ e tĩ. “Hẽ tán hỹn ki kanhrãn. Ũ nỹ hỹn ti kanhrãn?“ he ag tóg. “Ẽg tỹ nén han vãnh hynhan tóg tĩgtĩ.
Ðn han tĩ ẽn vẽ mỹr. Maria fi kósin vẽ, Tiago, José, Judas, Simão ag kãke vẽ mỹr, kỹ ti ve fag vỹ ẽg mré nỹtĩ gé. Ti tỹ ne jé ẽg kãfór nĩ sór nẽ?“ he ag tóg. Kỹ tóg ag mỹ ũ nỹ.
Kỹ tóg ag mỹ: “ẽmã ũ tá ke ag tóg Topẽ vĩ tó tĩ to é he tũ nĩgtĩ,” he mũ. “Ti jamã tá ke ag tóg ti to é he tĩ jãvo, ti mré ke ag, ti kanhkã ag,” he tóg.
Kỹ tóg tá nén ũ han tũ nĩ sir. Ũn kagyga pipir ag hã tỹ há' he tóg, ti nĩgé tỹ ag mẽ kỹ.
Kỹ tóg ti mỹ e tĩ, ag tỹ ti ki ge tũ nỹtĩn kỹ. Hã kỹ tóg ẽmã kãsir mĩ tĩg kỹ ag kanhrãn tĩ nĩ sir.
Kỹ tóg ũ tỹ 12 (ke) ag jé prẽr mũ. Kỹ tóg ag jẽgnẽg mũ, ũn régre tĩn', ũn régre tĩn' he tóg. Ag mỹ tóg vẽjykre nĩm mũ, ag tỹ vẽjagrẽ kórég pan jé.
Kỹ tóg ag mỹ: “ãjag mũn kỹ ẽmĩ ma mũ tũg nĩ, sako ke gé, jãnkamy ke gé,” he mũ.
“Vãtó hã va mũm nĩ, pẽ né ke gé, pẽn to ró ti,” he tóg.
“Ãjag tỹ ẽmã ũ tá junjun kỹ, ãjag tỹ ĩn kãra ge mũ hã ki nũgnũr' hem nĩ, hã ki ãjag tỹ kurã ki panh ke mũ ẽn tá krỹg nĩ,” he tóg.
“Ẽmã ũ tá ke ag tóg kejẽn ãjag mỹ: “kãgem nĩ,” henh ke tũ nĩ, ag tỹ ãjag kãmén mẽ sór tũ nỹtĩn kỹ. Kỹ ãjag pẽn hã kykũnh nĩ, ãjag tỹ tá pa kỹ. Kỹ ag tóg Topẽ tỹ ag to kórég nĩ ki kanhrãn mũ, ha mẽ. Ki hã sóg tó mũ. Kurã tỹ ẽgno kã, isỹ vẽnh kar jykre tugnỹm ke kurã ẽn kã ag tóg jagtar nỹtĩnh mũ, ag tỹ ãjag vĩ jẽmẽ jãvãnh nỹtĩn kỹ,” he tóg.
Kỹ ag tóg mũ mũ sir. “Ãjag jykre tovãnh nĩ,” he ag tóg mũ, vẽnh kar mỹ.
Vẽjagrẽ kórég pan ag tóg mũ, ha mẽ. Ũn kagyga ag to ag tóg azeite tĩn mũ, kỹ ag tóg ag tỹ há' he kãn mũ sir.
Kỹ pã'i mág tỹ Herodes tóg Jesus kãme mẽg mũ. Vẽnh kar vỹ ti kãmén tĩ, hã kỹ tóg mẽg mũ. Kỹ tóg: “João Batista hỹn, “ he mũ. “Ti ter ja tán hỹn vỹn ké. Hã kỹ tóg ẽg tỹ nén han vãnh hynhan tĩ,” he tóg, Jesus to.
Hã ra ũ ag tóg Jesus to: “Elias vẽ,” he mũ. Kỹ ũ ag tóg: “Topẽ vĩ tó tĩ vẽ, vãsỹ Topẽ vĩ tó tĩ ag ri ke vẽ,” he mũ gé.
Kỹ Herodes tóg ti tỹ ti kãme mẽ kỹ: “João hỹn ti ter ja tá vỹn ké, sỹ ũn krĩ kym ja ẽn ti,” he mũ.
Herodes vỹ João se ja nĩ, vẽse ja kã ki tóg ti fón ja nĩ, Herodias fi tugrĩn. Tỹ fi Filipe prũ fi nĩ, ti jãvy, hã ra tóg fi tỹ prũg mũ.
Kỹ João tóg ti mỹ: “ã hã ne tóg ã jãvy prũ fi tỹ prũg mũ'. Kỹ ã tóg Topẽ vĩ mranh mũ,” he ja nĩ.
Tag tugrĩn Herodias fi tóg ti to kórég ja nĩ, hã kỹ fi tóg ti tén sór ja nĩ, hã ra fi tóg ti tỹ hẽ ri ke ja tũ nĩ.
Herodes vỹ ti kamẽg ja nĩ, ti tỹ jykre kuryj nĩn kỹ. Topẽ jykre hã han tóg tĩ ja nĩgtĩ. Kỹ Herodes tóg ti jy nĩgãn ja nĩ, ti jykre há tugrĩn. Ti vĩ tóg ti mỹ mẽ há ja nĩ, ge ra tóg to jykrén ja tũ nĩ.
Kejẽn tóg fi tỹ ti tén ke ki króm ke mũ. Herodes tóg ti mur ja kurã ẽn ki fénhta mág han mũ, tenente ag mỹ, soldado ag pã'i ag mỹ ke gé, ũn riko ag mỹ ke gé.
Fénhta ẽn ki fi kósin tytãg fi tóg ag mỹ vẽnh grén mũ, kỹ fi tóg Herodes ag mỹ sĩnvĩ tãvĩ jẽ. Kỹ tóg fi mỹ: “ã tỹ nén to vĩ mũ tỹ sóg ã mỹ nĩm mũ,” he mũ.
Fi mỹ tóg: “sỹ ke há vẽ,” he mũ. “Ã tỹ nén to vĩ mũ kar nĩm jé sóg ke mũ, isỹ nén kar kuju mré hã,” he tóg.
Kỹ fi tóg fi mỹnh fi to tĩg kỹ fi mỹ: “Inh hỹn ne to vĩnh mũ?“ he mũ. Kỹ fi tóg: “João krĩ to vĩm nĩ,” he mũ.
Kỹ fi tóg vẽsỹmér ti to vẽnhvãg tĩ kỹ ti mỹ: “inh mỹ ũri João Batista krĩ tỹ pénky kã kã nĩm,” he mũ.
Kỹ Herodes tóg fe kaj mág han mũ sir. Hã ra tóg fi mỹ: “sỹ ke há vẽ,” he ja nĩ, hã kỹ tóg fi mỹ han sór mũ, ti mré nỹtĩ ag tỹ mẽ kãn ja nĩn kỹ.
Hã kỹ tóg porisa ũ jẽnẽg mũ, vẽse ja ra, ti tỹ João krĩ kym kỹ ma kãtĩg jé.
Kỹ tóg ti krĩ ma kãtĩ mũ sir. Pénky kã kã nĩm kỹ tóg tytãg fi mỹ nĩm mũ. Kỹ fi tóg fi mỹnh fi mỹ ma tĩ mũ.
Kỹ João mré mũ tĩ ag tóg ti venh mũ mũ, ti ter mẽ kỹ. Kỹ ag tóg ti há va mũ mũ, vẽnh kej tá ti péju jé sir. Hã to jykrén kỹ Herodes tóg Jesus to: “João hỹn ti ter ja tá rĩr mãn, hã kỹ tóg nén ve vãnh ẽn hynhan mũ,” he mũ.
Jesus tóg ti tỹ ũn vin mũ ag jẽgnẽ ja nĩgtĩ, ag tỹ vẽnh kar mỹ ti kãmén jé, ũn kagyga ag tỹ há' he jé ke gé. Hã ra ag tóg kejẽn ti to vỹnvỹn ke mũ sir, ti mỹ ag tỹ nén han ja ẽn kãmén jé.
Hã ra ag tóg tá e nĩ. Kãmũ ag tóg nỹ nĩ, hã kỹ tóg ag jẽn ke mũ ra vẽnh mỹ tĩ. Kỹ tóg ag mỹ: “mũ nỹ, ẽg pir mỹ ẽmã tũ ja ra mũ jé, ẽg vẽnhkán sĩ han jé,” he mũ.
Kỹ ag tóg ag pir mỹ canoa kã mĩ goj nig mág ẽn kã mĩ mũ mũ sir, ẽmã tũ ja ra.
Hã ra ũn e ẽn ag tóg ag mũ ve kỹ ag ki kanhrãn mũ. Kỹ ag tóg goj fyr jagma pétẽ mũ, ag jy. Ag jo ag tóg tá junjun mũ sir. Ẽmã kar tá ag tóg kãmũ ja nĩ, hã kỹ ag tóg e nỹtĩ.
Jesus tỹ tá jun kỹ tóg sir ũn e ag vég mũ, kỹ ag tóg ti mỹ jagtar nỹtĩ. Ti mỹ ag tóg tỹ ẽg mẽg tỹ mé ri ke nỹtĩ. Ũ tỹ ẽg mẽg ki rĩr tũ nĩn kỹ tóg jagtar nỹtĩgtĩ.
Hã ra tóg rãké nỹ sir, kỹ ti mré mũ tĩ ag tóg ti mỹ: “rãké ti nỹ ha, ki ti ẽmã tũ nĩ,” he mũ.
“Ã tỹ ag mỹ ha mũjẽg', hen kỹ tóg há tĩ vẽ. Kỹ ag tóg ẽmã kar mĩ mũnh mũ, vẽjẽn jãvãnh jé,” he ag tóg
Hã ra tóg ag mỹ: “ha inhhã ag jẽn ge,” he mũ. Kỹ ag tóg: “kỹ ẽg mỹ jãnkamy tỹ hẽn ri ke tỹ ẽmĩ kajãm mũ'?“ he mũ.
Kỹ tóg ag mỹ: “ẽmĩ tỹ hẽ ri ke nỹ ki nỹtĩ? Ha venh mũ jẽg,” he mũ. Ag tỹ ve kỹ ag tóg: “ũ tỹ 5 (ke) vẽ, pirã régre ke gé,” he mũ.
Kỹ tóg ag mỹ: “nĩgnĩ ra, vẽnhmãn kỹ, re kri, mrugmru há kri,” he mũ.
Kỹ ag tóg vẽnhmãn kỹ nĩ', vẽnhmãn kỹ nĩ' he mũ. Ũ vỹ tóg 100 (ke) nĩ' he mũ, jo ũ tóg 50 (ke) nĩ' he mũ, ag vẽnhmãn ũ.
Kỹ tóg ẽmĩ mré pirã génh kỹ kanhkã ki ẽvãnh mũ. Kỹ tóg Topẽ mré vĩ mũ sir. Kỹ tóg ẽmĩ kupãg mũ sir. Ti mré mũ tĩ ag mỹ tóg vin mũ, ag tỹ ũn e ẽn mỹ kãnhkrén jé. Pirã régre tỹ tóg vẽnh kãpópãm mũ gé sir.
Kỹ vẽnh kar vỹ ko kãn kỹ funfór mũ sir.
Kẽj tỹ 12 (ke) fãn ag tóg mũ sir, ẽmĩ ke tỹ, pirã ke tỹ.
Ẽmĩ ẽn ko mũ ag tóg tỹ ũn tỹ 5 mil (ke) ag nỹtĩ, ũn tỹtá fag tó tũ.
Vẽsỹmér Jesus tóg ti mré mũ tĩ ag mỹ: “ijo kafã ũ ra mũjẽg, ẽmã tỹ Betsaida ra,” he mũ. “Isỹ ũn e tag ag mỹ: ha mũjẽg, henh ke vẽ ver,” he tóg.
Ag mũ kar kỹ tóg pãnónh to tãpry mũ, Topẽ mré vĩ jé.
Kuty ẽn kã canoa tóg ver tĩ nĩ, goj kãmĩ. Jo Jesus tóg tar tá jẽ nĩ, ti pir mỹ.
Hã ra ag tóg canoa vóg kỹ ronron mũ sir. Mũ kónãn ag tóg mũ sir, kãka tỹ ag kato tẽn kỹ. Hã ra Jesus tóg kurã ke ra ag to kãtĩ mũ, goj kri tĩg kỹ, ti pẽn kã mỹr. Kỹ tóg ag tá jun kỹ ag pãtén sór ve nĩ.
Kỹ ag tóg jũrũn ke kỹ: “vẽnh kuprĩg vẽ,” he mũ. Kỹ ag tóg kamẽgmẽg kỹ vẽkrẽnkrẽr mũ.
Ag kar tỹ ti ve kỹ ag tóg jũrũn ke mũ. Hã ra tóg vẽsỹmér ag mỹ: “kamẽg tũg nĩ, inh hã vẽ,” he mũ.
Kỹ tóg canoa kã ki rã mũ sir ag mré. Kỹ kãka tóg tũ' he mũ sir. Kỹ tóg ag mỹ e tãvĩ tĩ.
Ag tỹ to jykrén tũ tóg tĩ. Ver ag tóg krĩ tũ nỹtĩ, hã kỹ ag tóg Jesus jykre ki kagtĩg nỹtĩ ver, ti tỹ ẽmĩ pir tỹ ũn e jẽn ja ra.
Kỹ ag tóg canoa kã mĩ pa kỹ ga tỹ Genesaré tá junjun mũ. Tá ag tóg canoa nỹgnỹn mũ sir.
Ag kãpa kỹ tá ke ag tóg vẽsỹmér ti ki kanhrãn mũ.
Kỹ ag tóg ĩn kar mĩ pétẽ mũ sir, ag tỹ ũn kagyga ag gé kãmũ jé. Kur kã ki ag vin kỹ ag tóg ag gé kãmũ mũ. Ti jẽg jan ra ag tóg ti nón mũ mũ.
Ti tỹ ẽmã ũ tá jun kỹ ag tóg vẽnh kaga gé kãmũ tĩ. Kỹ ag tóg ĩn prur ki ag vin tĩ. Ẽmã mág tá ag tóg ge tĩ, ẽmã kãsir mĩ, vãnh kã mĩ ke gé. “Mỹ ã mỹ há, ẽg tỹ ã kur tóv mẽ jé?“ he ag tóg tĩ. Kỹ ag tóg há' há' he kãn tĩ sir, ag tỹ ti kur tóv mẽn kỹ.
Kejẽn Fariseu ag tóg Jesus to vẽnhmãn mũ, Topẽ vĩ to ẽg kanhrãn tĩ ag mré. Jerusalém tá ag kãmũ ja nĩ.
Hã ra ag tóg ti mré mũ tĩ ũ ag tỹ nĩgpég mẽ kã jẽn vég mũ, hã kỹ tóg ag tỹ ag jẽgry tĩ.
Fariseu ag tóg nĩgpe kar kỹ tỹ jẽg tĩ, ag tỹ Judeu ag si ag jykre han kỹ.
Ag tỹ negocio tá kãmũ kỹ ag tóg vẽso tỹ kó'kó' he tĩ, goj tỹ. Vẽso tỹ kó he kar hã ag tóg jẽg tĩ. Vẽjykre si tỹ hẽn ri ke han ag tóg tĩ. Caneca mré kukrũ to ag tỹ kó he tĩ, lata to ke gé, nén kar to.
Kỹ Fariseu ag tóg Jesus mỹ: “ã mré mũ tĩ ag tỹ hẽ ri ken kỹ ẽg si ag jykre han tũ nĩ nẽ? Ag tỹ ne jé ag nĩgé to tỹ kó he tũ ra jẽn nẽ?“ he mũ.
Hã ra tóg ag mỹ: “Isaías vỹ ãjag to vĩ ja nĩgtĩ, vãsỹ, kỹ tóg rán kỹ nĩ,” he mũ. “Ti vĩn hã vẽ, ha mẽ: “povo tag vỹ ag nũnẽ hã tỹ inh mỹ vĩ há han tĩ, hã ra ag jykre pijé tỹ inh jykre nỹ'.
Fagrĩnh mỹ ag tóg iso grĩnh ke tĩ, hã ra ag tóg ẽprã ke ag jykre to: Topẽ tỹ tón hã vẽ, he tĩ,” he ja tóg nĩgtĩ, Isaías ti,” he tóg, Jesus ti. “Hã ra tóg ãjag to ki hã tó ja nĩ, ãjag jykre régre nỹtĩn kỹ.
Topẽ vĩ tovãnh ãjag tóg mũ. Hã ra ãjag tóg ẽprã ke jykre hã han tĩ,” he tóg.
“Ãjag hã vỹ Topẽ vĩ mranh tĩ', ãjag tỹ ãjag jykre si han kỹ,” he tóg. “Hã ra tóg ãjag mỹ há nỹ.
Moisés tỹ ãjag mỹ Topẽ vĩ tó kỹ tóg ãjag mỹ: “ã mỹnh fi mré ã panh kamẽg nĩ, fag jagãgtãn nĩ,” he ja nĩgtĩ. “Ũ tỹ ti han mũ fag mỹ vĩ kónãn mũ ẽn tén jé ã tóg ke mũ,” he ja tóg nĩgtĩ.
Moisés jãvo ãjag tóg: “ã tỹ ã han mũ fag jagãgtãn sór tũ nĩn kỹ fag mỹ ón kỹ: “Topẽ tũ vẽ, isỹ nén ti,” hem nĩ,” he tĩ. Gen kỹ tóg fag jagãgtãn tũ nĩ. Ti tỹ fag to é he vẽ. Ãjag jykre kórég hã vẽ,” he tóg.
<range>
Kỹ tóg ag mỹ: “Topẽ vĩ mranh ãjag tóg tĩ, ti jẽgja ki ãjag tóg ẽprã ke ag jykre hã ki króm sór tĩ. Ge tỹ hẽn ri ke han ãjag tóg tĩ, ón kỹ,” he mũ.
Kỹ tóg vẽnh kar jé prẽr mãn kỹ ag mỹ: “inh vĩ jẽmẽ ra,” he mũ.
“Vẽjẽn pijé ẽg kavénh tĩ'. Nén tỹ ẽg ki kãpa mũ hã vỹ ẽg kavénh tĩ. Ẽg tỹ nén ũ vẽnh mỹ han mũ hã vỹ ẽg kavénh tĩ.
Ũ nĩgrẽg nỹtĩ tỹ tỹ jẽmẽ jé,” he tóg.
Ti tỹ ti pir mỹ ĩn kã ra rã kỹ ti mré mũ tĩ ag tóg ti mỹ: “ẽg mỹ kãmén há han nĩ, ã vĩ tag,” he mũ.
Kỹ tóg ag mỹ: “kỹ ãjag mỹ ver ki kanhrãn tũ'?“ he mũ. “Ẽg jẽn tỹ ẽg jẽnky kã ra rã kỹ tóg ẽg kavénh tũ nĩgtĩ mỹr.
Ẽg nug kã ra tóg rã mũ, kar ẽg tóg fón tĩ. Hã kỹ tóg tỹ nén ũ tũ nĩ,” he tóg. Hã kỹ Jesus tóg vẽjẽn kar to: “há ti nĩ,” he mũ.
Kỹ tóg: “nén tỹ ẽg ki kãpa hã vỹ ẽg kavénh tĩ,” he mũ,
“hã vỹ: jykrén kónãn, ũn mén tũ fag to én, nén ũ péju, ũ tén, ti prũ tũ fi mré nỹ, fi mén tũ mré nỹ,
nén kar to én, vẽjykre pãno han, ti tỹ nén ũ nenh mẽ, ũ kato vĩ kónãn, vẽnh mỹ inh ag kãfór kar nĩ, he tĩ, krĩ tũ, he mũ.
Nén kar kórég ẽn tóg ẽg ki kãpa tĩ, hã kỹ tóg ẽg kavénh tĩ,” he tóg.
Kỹ tóg tá kãkutẽ mũ sir, ẽmã tỹ Tiro ra tĩg jé, ẽmã tỹ Sidom ra ke gé. Tá tóg ĩn ũ krẽm rã mũ, kỹ tóg: “ker ũ inh nĩgja ki kanhrãn hẽ',” he mũ. Ge ra ag tóg ki kanhrãn mũ.
Kỹ vẽsỹmér fóg ũ fi tóg kãtĩ mũ. Fi kósin fi vỹ jagrẽ kórég nĩ. Kỹ fi tóg ti krẽm mũg ke mũ, ti tỹ fi mỹ fi kósin fi jagrẽ kórég ẽn kutẽm jé.
Hã ra fi tóg Grego vĩ hã tó tĩ. Ga tỹ Siro-Fenícia tá ke fi vẽ. Ti mỹ fi tóg to vĩ mãn', to vĩ mãn' he mũ.
Vãhã tóg fi mỹ: “ẽg jẽn vỹ tỹ ẽg krẽ tỹ ko jafã nĩ,” he mũ. “Vẽnh mỹ ti nĩ, ẽg tỹ ẽg krẽ jamĩ tỹ kasor mỹ fón kỹ,” he tóg.
Hã ra fi tóg: “hỹ,” he mũ. “Hã ra kasor sĩ tóg ẽg krẽ jamĩ mru vár ẽn ko tĩ,” he fi tóg.
Kỹ tóg: “tó há han ã tóg. Ha tĩg, fi jagrẽ kórég tóg hur kutẽ, ã kósin fi ki,” he mũ.
Kỹ fi tóg fi ĩn ra tĩ mũ sir. Fi tỹ tá jun mũ ra fi kósin fi tóg nỹ nĩ, kỹmỹ kri, hã ra fi jagrẽ kórég ẽn vỹ kutẽ ja nĩ.
Kỹ Jesus tóg ẽmã tỹ Tiro ki ga ki kutẽ mũ. Kỹ tóg ẽmã tỹ Sidom mĩ tĩ mũ gé sir. Ẽmã tỹ 10 (ke) fĩn rãm kỹ tóg ga tỹ Galiléia ki goj nig mág tá jun mũ sir.
Kỹ ag tóg ti to ũn kutu pére kãmũ mũ, ũn vĩ kar vãnh. Kỹ ag tóg ti mỹ: “ã nĩgé tỹ ti mẽ,” he mũ.
Hã ra tóg ti pére tĩ mũ, ti pin kỹ. Kỹ tóg ti nĩgé juféj tỹ ti nĩgrẽg nor nĩgfénh mũ. Kỹ tóg ti nũnẽ to sug mũ sir.
Kỹ tóg kanhkã ki ẽvãnh kỹ ỹnh' ỹnh' ke mũ sir. Kỹ tóg ti mỹ: “efatá,” he mũ. Ẽg vĩ ki ke hã vỹ: “ti nĩgrẽg jé nor' hé,” he mũ.
Kỹ ti nĩgrẽg tóg nor' he mũ sir. Ti nũnẽ tóg kavar mũ sir. Vĩ tóg mũ sir. Há' he tóg mũ sir vẽsỹmér.
Kỹ tóg ag tỹ tó kamẽg mũ, hã ra ag tóg tugtó kãn mũ, ti tỹ: “ker tó hẽ', ker tó hẽ',” he mũ ra.
Kỹ ag fe tóg hẽn ri ke mũ. “Ti tỹ nén han mũ vỹ tóg há tãvĩ nĩ,” he ag tóg. “Ũn kutu ag ẽmẽ han tóg, ũn vĩ vãnh ag vĩ han tóg mũ gé,” he ag tóg.
Kejẽn ũn e ag tóg vẽnhmãn kỹ nỹtĩ mãn mũ, hã ra ag tỹ nén ũ konh ke tóg tũ tĩ. Kỹ tóg ti mré mũ tĩ ag mỹ:
“inh mỹ ag tóg jagtar nỹtĩ,” he mũ. “Kurã tãgtũ han ag tóg huri, ẽg mré, hã ra ag tóg vẽjẽn ve ja tũ nĩgtĩ.
Sỹ ag kókĩnkĩr ra ag mỹ: ha mũjẽg, hen kỹ tóg inh mỹ ũ ag kãgter ha mẽ tĩ, ẽmĩn kri. Kuvar gy tóg nĩ, ũ ag jamã ti,” he tóg.
Kỹ ag tóg ti mỹ: “ẽg hẽ ri ken kỹ ẽmĩ venh mũ, ẽmã tũ ja tag ti ki, ẽg tỹ ag jẽn jé?“ he mũ.
Hã ra tóg: “ẽmĩ tỹ hẽ ri ke nỹ ki nỹtĩ ge?“ he mũ. Kỹ ag tóg: “ũ tỹ 7 (ke) vỹ ki nỹtĩ,” he mũ.
Kỹ tóg vẽnh kar mỹ: “nĩgnĩ ra, ga kri,” he mũ. Kỹ tóg ẽmĩ tỹ 7 (ke) ẽn mãn kỹ Topẽ mré vĩ mũ. “Inh mỹ tóg há tĩ,” he tóg. Kỹ tóg kupãg' mũ sir. Ti mré mũ tĩ ag mỹ tóg vin mũ sir, ag tỹ vẽnh kar mỹ kãnhkrén jé sir.
Kãkufár pipir vỹ ki nỹtĩ gé. Kỹ tóg to Topẽ mré vĩ mũ gé, kỹ tóg ag mỹ: “ha kãnhkré,” he mũ gé.
Kỹ ag tóg ko kãn mũ sir. Funfór ag tóg mũ. Hã ra tóg kén mũ sir. Kre tỹ 7 (ke) fãn tóg mũ, ti ke ẽn ti, ag tỹ génh kỹ.
Ũ tỹ 4 mil (ke) ag vẽ, hẽn ri ke mũn, ẽmĩ ko mũ ag. Kar kỹ tóg ag mỹ: “mũ nỹ,” he mũ.
Kỹ tóg vẽsỹmér ag mré canoa kã ki rã mũ, kỹ ag tóg ga tỹ Dalmanuta ra mũ mũ.
Kỹ Fariseu ag tóg ti tá junjun mũ, ón kỹ ti ki jẽmẽ jé. Kỹ ag tóg ti mỹ nén han vãnh to vĩ mũ, ti tỹ ag mỹ han jé. Ag tỹ ti jykre to: “Topẽ jykre mỹ vỹ?“ he sór vẽ.
Kỹ tóg ti fe tỹ jẽnger jagy han mũ. Kỹ tóg ag mỹ: “ãjag ne tóg ẽg tỹ nén han vãnh hã ve sór mũ',” he mũ. “Sỹ ke há vẽ, hã kỹ sóg ke mũ: venh ke tũ ãjag nĩ. Ũri ke ag vỹ ẽg tỹ nén han vãnh venh ke tũ pẽ nĩ,” he tóg, ag mỹ.
Kỹ tóg ag ré kỹ tĩ mũ sir. Canoa kã ki tóg rã mãn mũ, kỹ tóg kafã ũ ra tĩ mũ sir.
Hã ra ti mré mũ tĩ ag tóg ẽmĩ ki ẽkrén ja tũ nĩ. Ẽmĩ pir hã vỹ canoa kã kã nĩ.
Hã ra tóg ag mỹ: “ha mẽ, Fariseu tỹ fermento há kamẽg nĩ. Herodes tỹ fermento há kamẽg nĩ gé,” he mũ.
Kỹ ag tóg jagnẽ mỹ: “ẽmĩ kã ẽg jatun, hã kỹ tóg tag tó mũ,” he mũ.
Hã ra Jesus tóg ki kanhró nĩn kỹ ag mỹ: “ẽmĩ tũ ti tĩ, he tũg nĩ,” he mũ. “Inh vĩ ki kagtĩg nỹtĩ ve ãjag tóg nỹtĩ. Sỹ nén han mũ to jykrén tũ nỹtĩ ve ãjag tóg nỹtĩ. Krĩ tũ nỹtĩ ve ãjag tóg nỹtĩ.
Ãjag kanẽ ra ãjag kyvó nỹtĩ ve nĩ. Ãjag nĩgrẽg ra ãjag tóg kutu nỹtĩ ve nĩ. Mĩ ẽkrén nĩ,
sỹ ẽmĩ tỹ 5 (ke) tỹ ũn e jẽn ja ẽn mĩ. Ũ tỹ 5 mil (ke) ag vỹ kó, mỹr, hã ra tóg kén. Ãjag kẽj tỹ hẽ ri ke fãn, ẽmĩ ke tỹ?“ he tóg. Kỹ ag tóg: “kẽj tỹ 12 (ke),” he mũ.
Kỹ tóg: “kỹ ẽmĩ tỹ 7 (ke) to jykrén nĩ gé. Ũ tỹ 4 mil (ke) ag vỹ kó, hã ra kre tỹ hẽ ri ke vỹ fór, ti ke tỹ?“ he mũ. Kỹ ag tóg: “kre tỹ 7 (ke),” he mũ.
Kỹ tóg ag mỹ: “ge ra ãjag tóg ki kagtĩg nỹtĩ,” he mũ. Ti tỹ ag mỹ Fariseu ag jykre tó jan hã vẽ, Herodes jykre ti. Ag jykre hã to tóg: ag tỹ fermento há, he ja nĩ.
Kỹ ag tóg kafã ũ tá junjun mũ sir, ẽmã tỹ Betsaida tá. Kỹ tá ke ag tóg ũn kyvó pére kãmũ mũ, ti tỹ ti nĩgé tỹ ti mẽ kỹ ti tỹ há' he jé.
Kỹ tóg ti nĩgé kãgmĩ kỹ ti pére kutẽ mũ. Kỹ tóg ti nĩgé to sug kỹ ti kanẽ mĩ tĩn mũ. Kỹ tóg ti mỹ: “ã mỹ nén ũ vég mũ?“ he mũ.
Kỹ tóg ẽvãnh kỹ ti mỹ: “ag ve inh, hã ra ag tóg inh mỹ tỹ ka mũ ẽn ve nỹtĩ,” he mũ.
Kỹ tóg ti nĩgé tỹ ti kanẽ mẽ mãn mũ, kỹ tóg ẽvãnh há han mũ sir. Há' he tóg mũ. Tã mĩ tóg ve há han kãn mũ, ũn kyvó ja ti.
Kỹ tóg ti mỹ: “ha vẽsỹmér ã jamã ra tĩg. Ẽmã tag ra vỹn ke tũg nĩ,” he mũ. Kỹ tóg tĩ mũ sir.
Kỹ Jesus tóg ti mré mũ tĩ ag mré tĩg mãn mũ gé sir, ẽmã tỹ Cesaréia Filipe tá ga ra. Ẽpry jagma tĩg kỹ tóg ag mỹ:“ag iso hẽ ri ke tĩ?“ he mũ.
Kỹ ag tóg ti mỹ: “João Batista vẽ, he ag tóg tĩ, ã to. Jãvo ũ ag tóg: Elias vẽ, he tĩ. Jãvo ũ ag tóg: Topẽ vĩ tó tĩ ũ vẽ, he tĩ gé, “ he mũ.
Kỹ tóg: “ag jãvo ãjag iso hẽ ri ke tĩ?“ he mũ. Kỹ Pedro tóg ti mỹ: “tỹ ã Cristo nĩ,” he mũ.
Kỹ tóg ag mỹ: “hỹ,” he kar kỹ ag jyvẽn mũ, ag tỹ ũ mỹ ti kãmén tũ nĩ jé.
Kỹ tóg: “tỹ sóg ẽprã ke fi kósin nĩ,” he mũ. “Ijagtar jagy han ke vẽ. Kófa ag tỹ iso: “kórég ti nĩ,” henh ke vẽ, Topẽ tũ ki rĩr tĩ ag ke gé, Topẽ vĩ to ẽg kanhrãn tĩ ag ke gé. Ag tỹ isén ke vẽ, kurã tãgtũ tũg kỹ sóg rĩr mãn mũ hã ra,” he tóg.
Ag mỹ tóg jamã há ra tó mũ. Hã ra Pedro tóg ti pin kỹ ti mỹ: “vĩ tỹ ge han tũg nĩ,” he mũ.
Hã ra Jesus tóg vẽsỹjãm ti mré mũ tĩ ag ki ẽvãnh kỹ Pedro to jũ mũ. “Kutĩg, Satanás'! Ã pijé Topẽ jykre tó mũ',” he tóg. “Ẽprã ke jykre vẽ, ã tỹ inh mỹ nén tó mũ tag ti,” he tóg.
Kỹ tóg ti mré mũ tĩ ag mré vẽnh kar jé prẽr mũ, kỹ tóg ag mỹ: “ãjag tỹ inh mré kãmũ kỹ tóg há tĩnh mũ. Kỹ ãjag jykre tovãnh nĩ, ãjag tỹ isũ tãvĩ han jé. Ha vé, ag tỹ krunh tỹ inh kri fi kỹ sóg tĩg ke mũ, ag tỹ to isa kỹ isén jé, ha vem nĩ. Vẽnh nenh ke tũ sóg nĩ. Isỹ tag han ri ke han nĩ, kurã kar ki, ãjag tỹ inh mré mũ sór nỹtĩn kỹ. Isũ hã han to tar nỹtĩm nĩ,” he tóg.
“Ãjag tỹ ãjag jykre hã han sór kỹ ãjag tóg nũgme ki vár ke mũ. Jãvo ãjag tỹ isugrĩn ãjag jykre tovãnh kỹ ãjag krenkren ke mũ,” he tóg.
“Hẽn ri ke mũn ãjag hỹn ga kri nén ũ kar gỹjỹ henh ke mũ, hã ra ãjag kuprĩg tóg vãfor ke mũ. Kỹ tóg kórég nỹ.
Ẽg tỹ ne tỹ ẽg kuprĩg kajãm ke tóg tũ tĩ, ẽg tỹ ti ve mãn jé.
Ũri ke ag tóg vyr mỹ topẽ ũ hynhan tĩ, kỹ ag tóg Topẽ vĩ mranh tĩ gé. Ag kã mĩ iso mỹ'ãg tũg nĩ. Ãjag tỹ ũri inh vĩ to mỹ'ãg kỹ sóg, inh kãtĩg mãn kỹ ãjag to mỹ'ãg ke mũ gé, isỹ Topẽ tỹ jẽgnẽ jafã mág ag mré kãtĩg kỹ. Ijóg vỹ tóg isỹ ũn mág han ke mũ. Tỹ sóg ẽprã ke fi kósin nĩ,” he tóg.
Kỹ tóg ag mỹ: “ha vé, ki hã sóg tó mũ,” he mũ. “Ãjag kã mĩ ũ ag vỹ Topẽ tỹ tỹ ẽg pã'i nĩ venh ke mũ, ag ter ke to hã, tag ki ẽg mré nỹtĩ ũ ag. Topẽ vỹ tar nĩ. Ti tar nĩ ve jé ag tóg ke mũ,” he tóg.
Kurã tỹ 6 (ke) tũg kar kỹ Jesus tóg ag mỹ: “mũ nỹ, vyr mỹ,” he mũ. Pedro mỹ tóg ke mũ, Tiago mỹ ke gé, João mỹ ke gé. Ag hã mré tóg pãnónh ra tĩ mũ. Kỹ tóg ag jo vẽnh ve ũ han mũ.
Ti kur vỹ tóg kókov tãvĩ nĩ sir, kópréj. Fag tỹ kur kupri fa kỹ ti kupri kãfór tóg nĩ.
Kỹ Elias tóg sir vẽnh ven mũ, Moisés ke gé. Jesus mré ag tóg vẽmén mũ.
Kỹ Pedro tóg Jesus mỹ: “Senhor, tag ki tóg há nĩ,” he mũ. “Ẽg tỹ tag ki pãjó tãgtũ han kỹn hỹn há nĩnh mũ vẽ, ã mỹ, Moisés mỹ, Elias mỹ ke gé,” he tóg.
Hã ra tóg ti tỹ nén tónh ke mũ ki kagtĩg nĩ, ag fe tỹ jũrũn ken kỹ.
Kỹ vẽsỹmér kanhkã góg vỹ ag kri rũm ke mũ sir. Kỹ vẽnh vĩ tóg mẽ há' he mũ, kanhkã góg kã tá. Kỹ tóg: “inh kósin hã vẽ. Inh fe pẽ vẽ. Ti vĩ jẽmẽ ra,” he mũ.
Kỹ vãhã ti mré mũ tĩ ag tóg Jesus hã vég mũ sir. Ti mré nỹtĩ ag ve mãn tũ ag tóg nĩ.
Kỹ ag tóg pãnónh tá kãre mũ sir. Kỹ tóg: “ker ũ mỹ ãjag tỹ ũri nén vég mũ tó hẽ'. Ẽprã ke fi kósin tỹ ti ter ja tá vỹn ke kar hã inh kãmén nĩ,” he mũ.
“Ne nẽ hỹn, ti tỹ: iser ja tá vỹn ke, he mũ tag ti?“ he ag tóg mũ, jagnẽ mỹ.
Kỹ ag tóg ti mỹ: “hã ra Topẽ vĩ to ẽg kanhrãn tĩ ag tóg: “Cristo kãtĩg ke to hã Elias tóg kãtĩg vén ke mũ,” he tĩ. Hã mỹ'?“ he mũ.
Kỹ tóg: “hỹ, kãtĩg jé tóg ke mũ, Elias ti, nén kar han mãn jé,” he mũ. “Hã ra sóg rán kỹ nĩ gé. Tỹ sóg ẽprã ke fi kósin nĩ mỹr. Jagtar jagy han jé sóg ke mũ. Ag tỹ iso é henh ke vẽ.
Kỹ Elias vỹ hur kãtĩg gé, kỹ ag tóg ag tỹ ti ki nén han sór mũ ẽn han. Hã kỹ tóg rán kỹ nĩ,” he tóg.
Vãhã ag tóg Jesus mré mũ tĩ ũ ag tá junjun mũ. Vẽnh e tóg ag pénĩn nỹtĩ. Kỹ Topẽ vĩ to ẽg kanhrãn tĩ ag tóg ag vĩ kato vĩ ũ han mũ.
Ag tỹ Jesus ve kỹ tóg vãhã ag mỹ e tĩ, vẽnh e ẽn mỹ. Kỹ ag tóg ti to pétẽ kãmũ kỹ ti mỹ: “ã mỹ há?“ he mũ.
Kỹ tóg ag mỹ: “ãjag tỹ ne tỹ vẽmén nẽ?“ he mũ.
Kỹ ag kã ũ tóg ti mỹ: “Senhor, inh kósin pére sóg kãtĩg, ã to,” he mũ. “Jagrẽ kórég ti nĩ, hã kỹ tóg vĩ vãnh pẽ nĩ.
Ti jagrẽ kórég tỹ ti kã vyryn ke kỹ tóg kutẽ' he tĩ. Kỹ tóg jãrãn tĩ. Ti jã tỹ tóg gángán ke tĩ. Tar' he tóg tĩ. Ã mré mũ tĩ ag mỹ sóg to vĩ vẽ, hã ra ag tóg tỹ hẽ ri ke tũ nĩ,” he tóg.
Kỹ Jesus tóg: “ãjag ne tóg inh ki ge há han tũ nĩgtĩ',” he mũ. “Topẽ tóg ãjag mỹ krój nĩ ve nĩ, ãjag kar mỹ. Inh mỹ tóg e tĩ, sỹ to krónh kenh ha mẽ tóg tĩ. Inh mỹ ti pére kãmũjẽg,” he tóg.
Ti jagrẽ kórég tỹ Jesus ve kỹ tóg kyrũ kã vyryn ke mãn mũ gé. Kỹ tóg kutẽ mãn mũ gé sir. Vĩrĩn', vĩrĩn' he tóg mũ. Jãrãn tóg mũ gé sir.
Kỹ tóg ti panh mỹ: “mỹ si há tĩ ha?“ he mũ. Kỹ tóg: “hỹ, ti sĩ kã tóg ge nĩ,” he mũ.
“Kejẽn tóg pĩ ki ti fón mũ, goj ki ke gé. Ti tỹ ti tén sór vẽ. Ã tỹ hẽ ri ken há nĩn kỹ ẽg jagãgtãn nĩ, ti tỹ há' hem nĩ,” he tóg.
Kỹ tóg: “ã tỹ hẽ ri ken há nĩn kỹ, he tũg nĩ, inh mỹ. Ũ tỹ Topẽ ki rã mũ ẽn tỹ inh hẽ ri ken há han tĩ, nén kar tỹ,” he mũ.
Kỹ vẽsỹmér kyrũ panh tóg: “ti ki sóg rãnh mũ,” he mũ, jamã há ra. “Isỹ ti ki rã tũ ẽn tỹ inh ki tỹ tũ' hem nĩ,” he tóg.
Hã ra tóg ũ tỹ hẽn ri ke fag vẽnhmãn vég mũ, kỹ tóg ti jagrẽ kórég to jũ mũ. “Vẽjagrẽ vĩ vãnh', vẽjagrẽ kutu', kãkutẽ ra, ti ki rã mãn tũg,” he tóg.
Kỹ tóg prẽr mũ sir. Ti tỹ jũrũn ke han tóg mũ. Kỹ tóg kyrũ ki kãkutẽ mũ sir. Kỹ tóg ter ve nĩ, kỹ ag tóg ti to: “tũg ja ti nĩ,” he mũ.
Hã ra Jesus tóg ti nĩgé kãgmĩ kỹ ti nĩm mũ, kỹ tóg jẽgnẽ mũ sir. Há' he tóg mũ sir.
Kỹ tóg ĩn kã ra rã mũ. Tá ti mré mũ tĩ ag tóg ti pin kỹ ti mỹ: “ẽg ne tóg ti tỹ há' he ja tũ nĩ'. Hẽ ri ken kỹ, hỹn?“ he mũ.
Kỹ tóg: “vẽjagrẽ kórég tỹ ge kutẽm tóg jagy nĩ,” he mũ. “Topẽ mré ẽg vĩ tĩ, kỹ ẽg tóg vãkrég tĩ gé sir. Kỹ tóg vãhã kãkutẽ tĩ,” he tóg.
Kỹ ag tóg tá kãpa kỹ Galiléia mĩ mũ mũ. Kỹ tóg: “ker ũ ẽg tỹ mĩ mũ ki kanhrãn hẽ',” he mũ.
Ti tỹ ti mré mũ tĩ ag kanhrãn sór vẽ, hã kỹ tóg ke mũ. Kỹ tóg ag mỹ: “ẽprã ke fi kósin ẽn vỹ jagtar nĩnh mũ,” he mũ. “Inh hã vẽ. Ẽprã ke ag vỹ ag tỹ isỹ nén han sór mũ ẽn han ke mũ. Ag tỹ isén ke vẽ. Hã ra sóg kurã tãgtũ tũg kỹ rĩr mãn mũ,” he tóg.
Kỹ tóg ag tỹ ti tỹ nén tó mũ tag to jykrén tũ tĩ. Hã ra ag tóg ag tỹ ti kamẽg kỹ ti ki jẽmẽg tũ nĩ.
Kỹ ag tóg mũ mãn kỹ ẽmã tỹ Cafarnaum tá junjun mũ sir, ũ tỹ 12 (ke) ag mré. Ðn krẽm nỹtĩn kỹ tóg ag mỹ: “ẽpry jagma mũn kỹ ãjag ne tó ja nĩ?“ he mũ.
Hã ra ag tóg ti mỹ tó tũ nĩ. Jagnẽ mỹ ag tóg: “ẽg kã ũ tỹ hẽ nỹ hỹn tỹ ũn mág nĩ?“ he ja nĩ.
Kỹ Jesus tóg ag mỹ: “ãjag mỹ tỹ ũn mág nỹtĩ sór mũ'?,” he mũ. “Kỹ tỹ ũn sĩ ri ke nỹtĩm nĩ. Ũ tỹ ãjag mỹ nén tó mũ han nĩ, ti há nĩn kỹ,” he tóg.
Kỹ tóg gĩr ũ mỹ: “kunĩg,” he mũ. Ag kuju kã ti fẽg kỹ tóg ti nunh jagma ti pẽ fón mũ sir. Kỹ tóg ag mỹ:
“Gĩr tỹ ge ri ke nỹtĩm nĩ. Ãjag tỹ isugrĩn ũn sĩ to há nỹtĩn kỹ tóg inh mỹ há tĩ, kỹ ãjag tóg ũ tỹ ijẽnẽg mũ ẽn to há nỹtĩ gé sir. Tỹ ũn mág nĩ to ken hã vẽ,” he tóg.
Kỹ João tóg Jesus mỹ: “Senhor, ũ ve ẽg tóg. Hã ra ẽn tóg ã jiji tó kỹ vẽjagrẽ kórég pan ja nĩgtĩ,” he mũ. “Hã ra tóg tỹ ẽg mré ke tũ nĩ, kỹ ẽg tóg ti mỹ: ke tũg nĩ, hé,” he tóg.
Hã ra tóg: “vó, ti tỹ vẽjagrẽ kórég pan kamẽg tũg nĩ,” he mũ. “Ũ tỹ inh jiji tó kỹ nén ũ há han kỹ tóg iso há nĩ,” he tóg.
“Ũ tỹ ẽg kato tẽ tũ nĩn kỹ tóg tỹ ẽg mré ke nĩ sir,” he tóg.
“Sỹ ke há vẽ. Kejẽn ũ tóg ãjag mỹ, nén ũ sĩ ven mũ, goj hẽn ri ke mũn, ãjag tỹ tỹ inh mré ke nỹtĩ tugrĩn. Ẽn tóg vẽnh kato nén ũ há venh ke mũ gé, ha vem nĩ,” he tóg.
Kỹ tóg “ũn sĩ tag vỹ inh ki rã kỹ jẽ,” he mũ. “Kejẽn ũ tóg ti tỹ inh vĩ mranh han sór mũ. Ẽn jykre vỹ kórég tãvĩ nĩ. Ũ tỹ pó mág tỹ ẽn nunh to sa kỹ goj nig ki ti fón kỹ tóg há nĩnh mũ vẽ. Jagy tãvĩ tóg nĩ, ũ tỹ gĩr tỹ isovãnh han kỹ,” he tóg.
“Ã tỹ nén ũ péju to Topẽ vĩ mranh kỹ ã nĩgnó kym nĩ, ã tỹ ke mãn tũ nĩ jé. Jagy tóg nĩ, ã nĩgnó pir nĩ ti. Jãvo ã tỹ rĩr krỹg ja tũ venh ke tóg inhhã há nĩ. Ã tỹ ã nĩgnó régre ra nũgme ki kutẽn kỹ tóg jagy kãfór tĩnh mũ.
Tá ga ga tóg ã konh mũ, hã ra tóg tũ' henh ke tũ nĩ. Tá pĩ ẽn vỹ nhyr ke tũ nĩ gé, nũgme ki.
Ã tỹ hẽn kã tátĩg to Topẽ vĩ mranh kỹ ã pẽn kym nĩ, ã tỹ ke mãn tũ nĩ jé. Jagy ti nĩ, ã tĩg vãnh nĩn ti. Jãvo ã tỹ rĩr krỹg ja tũ venh ke tóg inhhã há nĩ. Ã tỹ ã pẽn régre ra nũgme ki kutẽn kỹ tóg jagy kãfór tĩnh mũ.
Tá ga vỹ ã konh mũ gé, hã ra tóg tũ' henh ke tũ nĩ. Tá pĩ ẽn vỹ nhyr ke tũ nĩ gé, nũgme ki.
Ã tỹ nén ũ ki vẽ'ĩ to Topẽ vĩ mranh kỹ ã kanẽ tỹ nám kem nĩ, ã tỹ ke mãn tũ nĩ jé. Jagy ti nĩ, ã kyvó nĩ ti. Jãvo tóg há nĩ, ã tỹ Topẽ tỹ tỹ ẽg pã'i nĩ ven kỹ. Ã tỹ ã kanẽ régre ra nũgme ki kutẽn kỹ tóg jagy kãfór tĩnh mũ.
Tá ga tóg ã konh mũ, hã ra tóg tũ' henh ke tũ nĩ. Tá pĩ ẽn vỹ nhyr ke tũ nĩ gé, nũgme ki,” he tóg.
“Ãjag tỹ tag ki jagtar nỹtĩ tóg pĩ tỹ ãjag pũn ri ke nĩ. Kỹ tóg, ẽg tỹ Topẽ mỹ nén ũ pũn mũ ri ke nĩ. Sa ri ken hã vẽ,” he tóg.
“Sa vỹ há nĩ. Hã ra ti kãhór nĩn kỹ tóg kórég nĩ, kỹ ẽg tỹ ne tỹ tỹ kajã' henh ke tóg tũ tĩ. Kỹ sa há ri ke nỹtĩm nĩ. Jagnẽ to krĩ kusa nỹtĩm nĩ,” he tóg.
Kỹ tóg tá kutẽ kỹ ga tỹ Judéia ra tĩ mũ sir, goj tỹ Jordão mã ra. Kỹ vẽnh e ag tóg ti pénĩn vẽnhmãn mũ sir, kỹ tóg ag kanhrãn mãn mũ gé. Ti tỹ nén han tĩ ẽn han mãn tóg mũ.
Kỹ Fariseu ag tóg ti tá junjun mũ gé sir. Ag tỹ ón kỹ ti ki vẽnh prũ fón ke jẽmẽ sór vẽ. Kỹ ag tóg ti mỹ: “ẽg tỹ ẽg prũ fi mỹ: ha tĩg, he tag mỹ kórég nỹ'?“ he mũ.
Kỹ tóg: “Moisés vỹ ãjag mỹ hẽ ri ké?“ he mũ.
Kỹ ag tóg: “ã tỹ ã prũ fi fón sór kỹ fi mỹ vẽnh rán kỹ nĩm nĩ, fi tỹ kar kỹ tĩg jé, he ja tóg nĩ,” he mũ.
Hã ra tóg ag mỹ: “ãjag jykre kórég nỹtĩn kỹ, hã kỹ tóg ãjag mỹ tag tó ja nĩ,” he mũ.
“Topẽ tỹ nén kar han ve ki tóg ti mré fi han,” he tóg.
“Hã kỹ ũn gré tóg ti prũ fi to ti panh ré kỹ tĩ mũ, ti mỹnh fi ré kỹ tóg tĩ mũ gé, ti prũ fi mré.
Fi mré tóg tỹ ũn pir nĩ sir, he ja tóg nĩ, Topẽ ti. Hã kỹ fag tóg tỹ ũn pir nỹtĩ. Fag pijé tỹ ũn régre nỹtĩ'.
Hã kỹ fag tỹ vẽnh kãpãm tũg nĩ. Ũ mỹ: “ha ã prũ fi fón,” he tũg nĩ. Topẽ tỹ fag tỹ ũn pir há vẽ mỹr,” he tóg.
Ag tỹ ĩn kã tánỹtĩn kỹ ti mré mũ tĩ ag tóg ti ki jẽmẽ mãn mũ, vẽnh prũ fón ke to.
Kỹ tóg ag mỹ: “ãjag tỹ ãjag prũ fi fón kar kỹ ũ fi tỹ prũg mãn kỹ ãjag prũ tũ fi vẽ, ha mẽ,” he mũ.
“Kỹ fi tỹ fi mén fón kar ũ tỹ mén mãn kỹ fi mén tũ vẽ gé,” he tóg.
Jo fag tóg gĩr tatĩ kãmũ mũ, Jesus tỹ ti nĩgé tỹ ag mẽ jé. Hã ra ti mré mũ tĩ ag tóg fag to jũ mũ.
Kỹ tóg vég mũ, kỹ tóg ti mré mũ tĩ ag to jũ mũ. “Vĩ tũg nĩ, gĩr ag mỹ. Gĩr fag tỹ iso kãmũ kamẽg tũg nĩ. Ũ tỹ ge hã vỹ Topẽ krẽm nỹtĩ nĩ, ti tũ vỹ tỹ fag nỹtĩ',” he tóg.
“Sỹ ke há vẽ. Gĩr ag vỹ iso hapẽ nỹtĩ. Ũn kãsir tag fag ri ke nỹtĩm nĩ. Ke tũ nĩ mũ ra ãjag tóg fag jãvo venh ke tũ pẽ nĩ,” he tóg.
Kỹ tóg gĩr nunh jagma ti pẽ fón mũ sir. Ti nĩgé tỹ tóg ag mẽ kãn mũ sir. Fag to tóg Topẽ mré vĩ mũ sir.
Kỹ Jesus tóg tĩg mãn mũ gé sir. Hã ra kyrũ ũ tóg ti to vẽnhvãg kãtĩ mũ, kỹ tóg ti jakrĩ tỹ jẽ mũ, kỹ tóg ti mỹ: “Senhor, hapẽ ã tóg jẽ,” he mũ. “Sỹ inh rĩr krỹg ja tũ venh há tóg tĩ. Kỹ inh hỹn vẽjykre há tỹ ne han mũ?“ he tóg.
Kỹ Jesus tóg ti mỹ: “ã tỹ ne jé inh mỹ: há ã tóg jẽ, he nẽ?“ he mũ. “Ẽg pijé há nỹtĩ'. Topẽ hã ne ti pir mỹ há nĩ',” he tóg.
“Topẽ tỹ nén to ẽg jyvẽn mũ ki kanhró ã tóg nĩ, hã vỹ: ũ tén tũg nĩ, ã prũ tũ fi mré nỹ tũg nĩ, nén ũ péju tũg nĩ, ũ to ón tũg nĩ, ũ tũ to én tũg nĩ, ã nỹ mré ã jóg kamẽg nĩ, he mũ,” he tóg ti mỹ.
Hã ra tóg ti mỹ: “tag kar ki sóg króm kãn, isĩn kã,” he mũ.
Kỹ tóg ti ki ẽvãnh mũ, ti to há nĩn kỹ. “Nén ũ pir vỹ tũ nĩ ver,” he tóg mũ. “Ã tũ kar vãm tĩg, ã tỹ ũn jagtar ag mỹ vin jé, jãnkamy ti. Kỹ ã tóg kanhkã tá tũ mág nĩ sir. Kar kãtĩg nĩ, ã tỹ inh mré tĩg jé,” he tóg.
Kỹ Jesus vĩ tag tóg ti mỹ vẽnh mỹ tĩ. Fe kaj tĩ tóg mũ sir, ti tũ e nĩn kỹ.
Kỹ tóg vẽnh pénĩn ẽvãnh kỹ ti mré mũ tĩ ag mỹ: “jagy ti nĩ, ũn riko tỹ Topẽ tỹ tỹ ẽg pã'i nĩ venh ke ti,” he mũ.
Kỹ ti vĩ tóg ti mré mũ tĩ ag mỹ e tĩ. Hã ra tóg ag mỹ ke mãn mũ. “Inh krẽ',” he tóg. “Jagy tãvĩ ti nĩ, mỹr, ẽg tỹ Topẽ tỹ tỹ ẽg pã'i nĩ venh ke ti,” he tóg.
“Kỹ tóg ũn riko ag mỹ jagy han tĩ. Kãvãru pãnĩ sór vỹ préj nor fĩn kutẽ tũ nĩgtĩ mỹr,” he tóg. “Ti tỹ fĩn kutẽ há nĩ ra tóg há tĩ vẽ, ũn riko ag tỹ Topẽ tỹ tỹ ẽg pã'i nĩ venh ke ti,” he tóg.
Kỹ tóg ag mỹ e pẽ tãvĩ tĩ. “Kỹ ũ hỹn kren ke tũ pẽ nĩ,” he ag tóg, jagnẽ mỹ.
Kỹ tóg ag mỹ: “ẽprã ke ag vỹ vẽnh kren han ki kagtĩg nỹtĩ,” he mũ. “Ag jãvo Topẽ tóg ẽg krenkren han ki kanhró nĩ. Topẽ hã tóg nén kar han ke ki kanhró nĩ inhhã,” he tóg.
Kỹ Pedro tóg ti mỹ: “ha vé, ẽg tỹ nén ũ kar ré kỹ ẽg tóg ã mré mũ mũ,” he mũ.
Kỹ tóg:“sỹ ke há vẽ. Ãjag kã mĩ ũ tóg kejẽn isugrĩn ti jamã ré kỹ tĩ mũ, ti jãvy ag, ti kãke ag, ti ve fag, ti mỹnh fi, ti panh ti, ti krẽ ti, ti japỹ ré kỹ ke gé, vẽnh vĩ sér tugrĩn,” he tóg.
“Ẽn vỹ tóg sir vẽnh kato ũ tỹ 100 (ke) venh ke mũ, ũri hã ra, hã vỹ: ẽmã kar, jãvy kar, kãke kar, ve kar, mỹnh kar, ẽpỹ kar ve jé tóg ke mũ. Hã ra ag tóg ti vóg kónãn ke mũ gé. Kar kỹ tóg vãhã sir rĩr krỹg ja tũ venh ke mũ gé,” he tóg.
“Jãvo tag ki ũn mág ũ tỹ tá térenh ke vẽ, kỹ tag ki ũn kãsir ũ tỹ tá jãprynh ke vẽ,” he tóg.
Kar kỹ Jesus tóg ti mré mũ tĩ ag mré tĩ nĩ sir, Jerusalém ra. Ag jãmĩ tóg tĩ nĩ. Hã ra tóg ag mỹ e tĩ. Mũmẽg ag tóg mũ sir. Kỹ tóg ũ tỹ 12 (ke) ag mỹ ti tỹ nén venh ke mũ ẽn kãmén mãn mũ, vyr mỹ.
“Ha vé, Jerusalém ra ẽg tóg mũ mũ,” he tóg. “Ẽprã ke fi kósin ẽn vỹ jagtar ke mũ. Inh hã vẽ. Ón kỹ Topẽ tũ to pã'i ag tóg ag tỹ isỹ nén han sór mũ ẽn han ke mũ,” he tóg. “Ag tỹ iso: “ter jé tóg ke mũ,” henh ke vẽ, kỹ ag tóg fóg ag mỹ inh fẽg ke mũ.
Kỹ fóg ag tỹ iso é henh ke vẽ. Ag tỹ iso sug ke vẽ. Ag tỹ inh mrãnmrãn ke vẽ. Isén ke ag tóg ke mũ. Hã ra isóg kurã tãgtũ ki rĩr mãn mũ sir,” he tóg.
Kỹ Tiago mré João ag tóg ti kukãm mũ mũ, Zebedeu krẽ ag. “Senhor, ẽg mỹ ẽg tỹ nén to vĩ mũ tag ti han,” he ag tóg.
Kỹ tóg ag mỹ: “ne nẽ,” he mũ.
Kỹ ag tóg ti mỹ: “kejẽn ã tóg tỹ pã'i nĩnh mũ,” he mũ. “Kỹ tóg sỹ ã pẽgja tá nĩnh há tĩ vẽ,” he tóg, jo ũ tóg: “sỹ ã jakãnh tá nĩnh há tóg tĩ vẽ,” he mũ gé. “Ẽg tỹ ã rã hã nỹtĩnh há tóg tĩ vẽ, ã tỹ tỹ pã'i nĩn kỹ,” he ag tóg.
Hã ra tóg ag mỹ: “ãjag tỹ nén to vĩ mũ ki kagtĩg ãjag tóg nỹtĩ,” he mũ. “Ãjag mỹ inh ri kén jagtar sór mũ'? Ãjag mỹ ãjag jagtar jagy han kỹ to krónh kenh ke tũ nĩ vỹ?“ he tóg.
Kỹ ag tóg: “hỹ, ke jé ẽg tóg ke mũ,” he mũ. Hã ra Jesus tóg ag mỹ: “hỹ, jagtar jé ãjag tóg ke mũ, inh ri kén,” he mũ. “Vẽsỹrénh jé ãjag tóg ke mũ, inh ri kén.
Hã ra isũ tũ vẽ, sỹ ãjag mỹ: ha inh pẽgja tá nĩ, ha inh jakãnh tá nĩ, he jé. Ũ tỹ inh rã nỹtĩnh ke mũ ẽn ag hã tỹ inh rã nỹtĩnh ke vẽ,” he tóg.
Hã ra ũ tỹ 10 (ke) ag tóg mẽg mũ, kỹ ag tóg ag to jũ mũ sir.
Kỹ tóg ag jé prẽr kãn kỹ ag mỹ: “fóg tỹ pã'i ag jykre ki kanhró ãjag tóg nỹtĩ,” he mũ. “Vẽnh kar jẽgnẽg ag tóg tĩ, kỹ ag mág ag tóg vẽnh kar mỹ: gem nĩ, ge tũg nĩ, he tĩ, vĩ tar han kỹ.
Ag ri ke han tũg nĩ. Ãjag mỹ tỹ ũn mág nỹtĩ sór mũ'? Kỹ tỹ jagnẽ mỹ rãnhrãj tĩ ri ke nỹtĩm nĩ.
Ãjag mỹ tỹ pã'i nỹtĩ sór mũ'? Kỹ tỹ jagnẽ krẽm ke nỹtĩm nĩ, tỹ ũn kãsir ri ke nỹtĩm nĩ.
Hã kỹ sóg ũ mỹ rãnhrãj tĩ tũ nĩ gé. Sỹ tỹ ãjag mỹ rãnhrãj tĩ nĩ jé sóg kãtĩg. Tỹ sóg ẽprã ke fi kósin nĩ. Hã kỹ sóg vẽnh kar jagfy ter ke mũ, sỹ ag krenkren han jé,” he tóg.
Kejẽn tóg ti mré mũ tĩ ag mré ẽmã tỹ Jericó tá jun mũ. Ag tỹ Jerusalém ra mũ vẽ. Kỹ ag tóg Jericó ki pa mũ gé. Vẽnh e tãvĩ tóg ag mré mũ mũ. Hã ra ag tóg ũn kyvó vég mũ. Bartimeu vẽ, Timeu kósin vẽ. Ẽpry kri nĩ kỹ tóg vẽnh kar mỹ: “inh mỹ nén ũ nĩm,” he nĩgtĩ.
Ẽn tóg Jesus tỹ ẽmĩn jagma tĩg mẽg mũ sir. Kỹ tóg prẽr mũ sir. “!..Jesus'..!“ he tóg. “!..Davi krẽ'krẽ'..! !..Ijagãgtãn ra..!“ he tóg.
Hã ra ag tóg ti to jũgjũ kỹ “mẽ kã nĩ nĩ,” he mũ. Hã ra tóg prẽr mãn', prẽr mãn', he mũ. “!..Davi krẽ'krẽ'..!“ he tóg. “!..Ijagãgtãn ra..!“ he tóg.
Kỹ tóg ti to krỹg he mũ. Kỹ tóg ti jé prẽr mũ sir. Kỹ ag tóg ti mỹ: “ã fe tỹ há' hé, jẽg ra, ã jé tóg prẽr mũ,” he mũ.
Kỹ tóg ti pãritó fón kỹ jẽgnẽ mũ sir. Jesus to tóg tĩ mũ sir.
Kỹ tóg ti mỹ: “inh ã tỹ hẽ ri kenh mũ?“ he mũ. Kỹ tóg: “Senhor, sỹ venh há tóg tĩ,” he mũ.
Kỹ tóg: “hej, ã tỹ há' henh ke nẽ ha, ã tỹ inh ki rã tugrĩn“ he mũ. Kỹ tóg vẽsỹmér ẽvãnh há' he mũ sir, kỹ tóg ti nón tĩ mũ sir, ẽpry jagma.
Vãhã ag tóg Jerusalém to hã nỹtĩ. Kỹ ag tóg ẽmã tỹ Betânia tá junjun vén mũ, ẽmã tỹ Betfagé tá, krĩ tỹ Oliveiras tá ke gé. Kỹ Jesus tóg ti mré mũ tĩ régre ag jẽgnẽ kỹ ag mỹ:
“ha ẽg jo ẽmã nĩ ẽn ra mũjẽg,” he mũ. “ Tá ãjag tóg burrica fi krẽ venh ke mũ. Se kỹ tóg jẽ. Ũ vỹ ver ti kri nĩ ja tũ nĩ. Ti kavãn kỹ ti pére kãmũm nĩ,” he tóg.
“Hẽn ri ke mũn ag tóg ãjag mỹ: ãjag tỹ ne jé ti kavãn nẽ? henh ke mũ. Kỹ ag mỹ: ẽg Senhor tóg ti ve sĩ han sór mũ, kãnhmar tóg ti jẽnẽ mãn mũ, hem nĩ,” he tóg.
Kỹ ag tóg mũ mũ sir. Burrica fi krẽ vég ag tóg mũ. Jãnkã rã tóg se kỹ jẽ. Kỹ ag tóg ti kavãg mũ sir.
Kỹ ag tóg ag mỹ: “ãjag tỹ ne jé burrica sĩ kavãn nẽ?“ he mũ.
Kỹ ag tóg Jesus tỹ ag mỹ nén tó ja ẽn ti tó mũ. Kỹ ag tóg: “ha ma mũjẽg ge,” he mũ.
Kỹ ag tóg burrica krẽ ma mũ mũ sir, Jesus to. Ag kur tỹ ag tóg ti kri kugjén mũ, kỹ tóg kri nĩ mũ sir.
Kỹ vẽnh kar tóg ẽpry kri ag kur kugjén mũ sir, jo ũ ag tóg ka féj kre kỹ ti jo vãvãm mũ gé.
Kỹ ũ ag tóg ti jãmĩ mũ mũ, jo ũ ag tóg ti nón mũ mũ. Ẽn ag tóg prẽnprẽr mũ sir. “!..Viva..! !..pã'i vỹ ẽg tá jun, ẽg Senhor mág tỹ ti jẽnẽn kỹ..!
!..Sér tãvĩ tóg tĩ..! !..Ẽg pã'i vẽ mỹr, ẽg jógjóg tỹ Davi ri kén..! !..Topẽ tá tóg kãtĩg, ũ tỹ kynhmỹ nĩ ẽn tá, viva..!“ he ag tóg mũ, prẽnprẽr kỹ.
Gen kỹ tóg Jerusalém ra rã mũ sir, Topẽ ĩn ra. Kỹ tóg nén kar ki ẽvãnh mũ, kar kỹ tóg rãké ra Betânia ra tĩg mãn mũ, ũ tỹ 12 (ke) ag mré.
Tỹ vaj kỹ, ag tỹ Betânia tá kãmũ kỹ tóg kókĩr mũ.
Kỹ tóg ka tỹ figueira féj vég mũ. Kỹ tóg to tĩ mũ, ti kanẽ ko jé. Tá jun kỹ tóg ti féj tãvĩ vég mũ, ti kanẽn ke pétẽm tũ nĩn kỹ.
Kỹ tóg figueira ẽn mỹ: “ũ tóg ã kanẽ ko mãn ke tũ nĩ ha,” he mũ. Hã ra ti mré mũ tĩ ag tóg ti vĩ mẽg mũ.
Kỹ ag tóg mũ mãn kỹ Jerusalém tá junjun mũ sir. Topẽ ĩn ra tóg rã mũ. Tá tóg nén ũ vẽne he tĩ ag ve kỹ ag pan kãn mũ sir, nén ũ kũmpra he tĩ ag ke gé. Topẽ ĩn krẽm ag tóg nén kar kygjãm tĩ, jãnkamy trocar he ag tĩ gé. Ag mesa tỹ tóg vyryn ke mũ, Jesus ti. Sórãg vẽne he tĩ ag nĩgnĩ jafã tỹ tóg vyryn ke mũ gé sir.
Kỹ tóg ag tỹ Topẽ ĩn fĩn nén gé mũ kamẽg mũ gé sir.
Kỹ tóg ag mỹ: “Topẽ vĩ rá to jykrén nĩ,” he mũ. “Inh ĩn jiji hã vỹ: nação kar tỹ Topẽ mré vĩ jafã, he mũ, he tóg, Topẽ vĩ rá ki. Hã ra ãjag tóg krẽm nén kar pigju mũgtĩ,” he tóg.
Hã ra Topẽ tũ to pã'i ag vỹ Jesus vĩ mẽg mũ. Kỹ ag tóg: “ẽg hỹn hẽ ri ken kỹ ti tén ke mũ?“ he mũ. Hã ra ag tóg ti kamẽg mũ. Vẽnh kar mỹ tóg há tĩ, ti vĩ ti. Hã kỹ ag tóg ti vóg tũ nĩ sir.
Kutyg kỹ ag tóg ẽmã mág ki pa mãn mũ sir.
Tỹ vaj kỹ ag tóg ẽmã mág ẽn ra mũ mãn mũ sir. Mũ kỹ ag tóg sir ka tỹ figueira ẽn ve mãn mũ, hã ra tóg tóg ja nĩ, ti jãre mré hã.
Kỹ Pedro tóg Jesus vĩ ja ẽn mĩ ẽkrén kỹ ti mỹ: “ha vé, Senhor,” he mũ. “Ã vĩ ja ẽn hã vẽ. Ã tỹ ka tỹ figueira mỹ vĩ kónãn ja ẽn vỹ tóg ja nĩ,” he tóg.
Kỹ tóg ag mỹ: “Topẽ ki ge pẽ han nĩ,” he mũ.
“Sỹ ke há vẽ: kejẽn ãjag tóg krĩ mỹ: ha goj nig ki ráj kutẽ, henh ke mũ. Kỹ tóg ki ráj ke mũ, ãjag tỹ ãjag fe tỹ: ti mỹ ki ráj mũ vỹ? he tũ nĩn kỹ,” he tóg.
“Hã kỹ sóg ãjag mỹ ke mũ. Ãjag tỹ Topẽ mỹ nén ũ to vĩ kỹ to: han jé tóg ke mũ, hem nĩ, kỹ ãjag tóg venh ke mũ sir,” he tóg.
“Ãjag tỹ kejẽn Topẽ mré vĩ kỹ, ãjag tỹ ũ to jũ mũ mĩ ẽkrén kỹ, ti mỹ vẽnh pãte fón nĩ. Ãjag tỹ gen kỹ tóg vẽnh kato ãjag mỹ vẽnh pãte fón ke mũ gé, ẽg jóg mág tỹ kanhkã tá nĩ ti.
Ãjag tỹ hã ra ag mỹ vẽnh pãte fón tũ nĩn kỹ ẽg jóg mág vỹ vẽnh kato ãjag mỹ vẽnh pãte fón ke tũ nĩ gé,” he tóg.
Kỹ ag tóg mũ mãn kỹ Jerusalém tá junjun mãn mũ sir. Topẽ ĩn ra tóg tĩ mũ. Kỹ Topẽ tũ to pã'i ag tóg ti venh kãmũ mũ.
“Ũ nỹ ã mỹ: tag han nĩ, hé? Ũ nỹ ã jẽnẽ?“ he ag tóg.
Kỹ tóg ag mỹ: “ãjag ki sóg jẽmẽnh ke mũ gé, vẽnh kato,” he mũ. “Ãjag tỹ inh mỹ tó há han kỹ sóg ãjag mỹ ũ tỹ inh jẽnẽg mũ tónh ke mũ gé,” he tóg.
“João vỹ ag kygpég tĩ ja nĩgtĩ. Ti mỹ kanhkã tá vẽjykre han, ẽprã vẽjykre vó? Ũ nỹ ti jẽnẽ?“ he tóg.
Kỹ ag tóg jagnẽ mỹ: “ẽg tỹ ti mỹ: Topẽ tỹ ti jẽnẽ ja vẽ, hen kỹ tóg ẽg mỹ: ãjag tỹ ne jé ti vĩ kri fi ja tũ nĩ nẽ? henh ke mũ.
Ẽg tỹ hã ra ti mỹ: ẽprã ke jykre ja vẽ, hen kỹ tóg vẽnh mỹ nỹ gé,” he ag tóg, ag tỹ vẽnh kar kamẽg kỹ. Vẽnh kar tóg João to: “Topẽ vĩ tó tĩ pẽ ja vẽ,” he tĩ.
Hã kỹ ag tóg ti mỹ: “ẽg pijé ki kanhró nỹtĩ',” he mũ. Ón kỹ ag tóg ke mũ. Kỹ tóg ag mỹ: “kỹ sóg ãjag mỹ ũ tỹ inh jẽnẽg mũ tónh ke tũ nĩ gé,” he mũ.
Kỹ tóg ag kanhrãn kỹ ag mỹ: “kejẽn ũ tóg uva krãn mũ. Pénĩn tóg rón mũ, kã ki tóg kũm mũ, uva jẽgmĩ jafã han jé. Ki tóg pãjó han mũ gé,” he mũ. “Kỹ tóg ũ tỹ ki rĩr tĩ ag mré to jykrén kar kỹ tĩ mũ, ga ũ ra, ag tỹ ti jo ki rĩr jé.
Ti tỹ kejẽn kanẽn kỹ tóg ag mỹ, ti mỹ rãnhrãj tĩ ũ jẽnẽg mũ, ag tỹ ti mỹ uva vẽnh kãpãm jé.
Hã ra ag tóg ti kãgmĩg mũ sir. Ti mrãnmrãn ag tóg mũ sir. Kỹ ag tóg ti mỹ: “ha tĩg,” he mũ sir, ti mỹ nén ũ nĩm mẽ kã.
Kỹ tóg ag mỹ ti mỹ rãnhrãj tĩ ũ jẽnẽ mãn mũ gé sir, kỹ ag tóg ti krĩ ki tãnh mũ sir, ti to é he kỹ.
Kỹ tóg ag mỹ ũ jẽnẽ mãn mũ gé sir, hã ra ag tóg ti tén mũ gé sir. Ti mỹ rãnhrãj tĩ kar to ag tóg jũ mũ, ũ mrãnmrãn ag tóg, ũ tén ag tóg.
Kỹ hã ra ũ tóg kén mũ. Hã ra ti kósin vẽ. Ti fe pẽ vẽ hã ra. Kỹ tóg vãhã ag mỹ ti jẽnẽg mũ sir. “Hẽn ri ke mũn ag inh kósin kamẽg mũ,” he tóg.
Ti tỹ tá jun kỹ ag tóg jagnẽ mỹ: “kejẽn ẽkré kar vỹ tỹ ti tũ nĩnh mũ, ha vem nĩ. Mũ nỹ, ti tén jé, ti tũ tag tỹ tỹ ẽg tũ nỹ jé,” he mũ.
Kỹ ag tóg ti kãgmĩ kỹ ti tén mũ sir. Ró pãte ag tóg ti fón mũ sir,” he tóg.
“Kỹ ẽkré tỹ tũn mũ ẽn hẽ ri kenh ke mũ? Jun jé tóg ke mũ, ti mỹ rãnhrãj tĩ ag kãgtén jé. Kỹ tóg ẽkré ki rĩr tĩ ũ ag mỹ finh ke mũ, ti tũ ti,” he tóg.
Kỹ tóg ag mỹ: “Topẽ vĩ rá tag to jykrén nĩ, ha mẽ,” he mũ. “Pó fón ag tóg, pó tỹ ĩn han tĩ ag. Ag mỹ tóg kórég ja nĩ. Hã ra Topẽ tóg pó ẽn hã tỹ ĩn nũna han mũ.
Topẽ tỹ há vẽ, hã kỹ tóg ẽg mỹ e tĩ, ẽg tỹ ven kỹ, he tóg, Topẽ vĩ tỹ rán kỹ nĩ ki,” he tóg ag mỹ.
Kỹ ag tóg ki kanhró nỹtĩ. Ag kato tóg tag tó ja nĩ. Hã kỹ ag tóg ti se sór mũ. Hã ra ag tóg vẽnh e ẽn kamẽg mũ. Kỹ ag tóg ti ség tũ nĩ. Ti ré kỹ ag tóg mũ mũ sir.
Hã ra ag tóg ti to Fariseu ũ ag jẽgnẽg mũ gé sir, pã'i tỹ Herodes mré ke ũ ag ke gé, ag tỹ ti vĩ to ti se jé.
Ag tỹ ti tá junjun kỹ ag tóg ón kỹ ti mỹ: “Senhor, ã jykre kuryj nĩ ki kanhró ẽg nỹtĩ,” he mũ. “Vẽjykre pir hã han ã tóg tĩ, vẽnh kar mỹ. Hã kỹ ã tóg Topẽ japry to ẽg kanhrãn há han tĩ. Mỹ há nỹ', ẽg tỹ governo mỹ jãnkamy nĩm ke ti', imposto kajãm ke ti'?
Ẽg mỹ hỹn nĩm mũ', vó mỹ vó?“ he ag tóg. Hã ra Jesus tóg ag jykre régre nỹtĩn ki kanhró nĩ. Kỹ tóg ag mỹ: “ãjag ne tóg ón kỹ inh ki jẽmẽ sór mũ',” he mũ. “Inh mỹ jãnkamy jun, sỹ ve jé,” he tóg.
Kỹ ag tóg ti mỹ ũ jun mũ sir. Kỹ tóg: “ũ jiji nỹ kã nĩ? Ũ kãgrá nỹ kã nĩ?“ he mũ. Kỹ ag tóg ti mỹ: “pã'i mág tỹ imperador kãgrá vẽ,” he mũ.
Kỹ tóg ag mỹ: “kỹ pã'i mág mỹ ti tũ nĩm nĩ, hã ra Topẽ mỹ ti tũ nĩm nĩ gé,” he mũ. Kỹ ti vĩ tóg ag mỹ e tĩ. Ag tỹ nén ũ to ti senh ke mũ vég tũ ag tóg nĩ.
Kỹ Saduceu ag tóg ti tá junjun mũ gé, ti ki jẽmẽ jé. Hã ra Saduceu ag tóg: ẽg ter ja tá ẽg vỹn kenh ke tũ nĩ,” he tĩ. Kỹ ag tóg ti mỹ:
“Senhor, Moisés tóg ẽg mỹ vẽjykre tag nĩm ja nĩ, ha mẽ,” he mũ. “Ẽg mỹ tóg: ã régre tỹ ti krẽ tũ ra ter kỹ ti prũ fi tỹ prũg nĩ, ã tỹ ã régre mỹ ã krẽ han jé, fi ki, he ja nĩ,” he ag tóg.
“Kỹ ũ tỹ jagnẽ mré pafa ja tỹ 7 (ke) ag vỹ nỹtĩ ja nĩgtĩ. Ag kãke tóg prũg mũ, hã ra tóg ti kósin tũ ra ter mũ sir.
Kỹ ti jãvy tóg fi tỹ prũg mũ, hã ra tóg ti kósin tũ ra ter mũ gé sir. Kỹ ti jãvy ũ vỹ fi tỹ prũg mũ gé.
Hã ra ag kar tóg fi kósin tũ ra kãgter kãn mũ sir, ag kãke ti nón, ũ tỹ 7 (ke) ẽn ag. Kejẽn fi tóg vãhã ter mũ gé sir.
Kỹ fag kãgter ja tá vỹnvỹn ke kỹ fi hỹn mén tỹ 7 (ke) nĩnh mũ vẽ. Ag kar vỹ fi tỹ prũg ja nĩgtĩ. Hã kỹ tóg vẽnh mỹ nỹ, ag tỹ: rĩr mãn jé ẽg tóg ke mũ, hen kỹ,” he ag tóg.
Hã ra tóg ag mỹ: “ãjag pijé Topẽ vĩ tỹ rán kỹ nĩ ki kanhró nỹtĩ',” he mũ, “Topẽ jykre ki kagtĩg ãjag nỹtĩ. Hã kỹ ãjag tóg kygnẽ ja nĩ.
Ẽg tỹ ẽg ter ja tá vỹn ke kỹ ẽg tóg tỹ Topẽ tỹ jẽgnẽ jafã ag ri ke nỹtĩnh mũ, kanhkã tá. Kỹ ẽg prũg ke tũ nĩ. Mén ke tũ fag nĩ gé,” he tóg.
“Topẽ vĩ ũ to jykrén nĩ. Topẽ tóg vãnh pũr kã ki Moisés mỹ: “Abraão vỹ iso: Topẽ, he tĩ, Isaque ke gé, Jacó ke gé,” he ja nĩ. Kãgter ag huri, hã ra Topẽ tóg: “tỹ inh ag Topẽ nĩ,” he ja nĩ, ag kãgter mũ ra.
Hã kỹ ag tóg rĩnrĩr nỹtĩ mỹr. Topẽ vỹ tỹ ũn rĩnrĩr nỹtĩ ag hã kri ke nĩ,” he tóg, Saduceu ag mỹ. Kỹ ag tỹ ti mỹ ne tónh ke tóg tũ tĩ.
Hã ra Topẽ vĩ to ẽg kanhrãn tĩ ũ tóg tá jun mũ gé sir. Kỹ tóg Jesus tỹ Saduceu ag mỹ tó há han ja ẽn mẽg mũ. Hã kỹ tóg: “Topẽ tỹ ẽg jyvẽn tỹ hẽ nỹ hỹn ti tỹ ẽg jyvẽn kar kãfór nỹnh mũ'?“ he mũ.
Kỹ tóg ti mỹ Moisés tỹ ag jyvẽn ja tó mũ, hã vỹ: “ha mẽ, povo tỹ Israel! Ẽg pã'i vỹ tỹ Topẽ nĩ, ẽg pã'i vỹ tỹ ũn pir nĩ.
Topẽ to, ẽg jóg mág to há tãvĩ nỹtĩm nĩ! Ti ki ge há han nĩ! Ti to jykre pir nỹtĩm nĩ, krĩ pir! Ti to tar nỹtĩm nĩ! Ũ tỹ kãfór nỹn hã vẽ,” he mũ.
“Kỹ ũ tóg hã ri ke nĩ gé, hã vỹ: ãjag régre ki rĩr há nỹtĩm nĩ, ãjag tỹ vẽnh ki rĩr há han ri ke, he mũ. Ti tỹ ẽg jyvẽn ũ pijé tag kãfór nĩ',” he tóg,
Kỹ Topẽ vĩ to ẽg kanhrãn tĩ ẽn tóg ti mỹ: “ke tóg tĩ. Ã tỹ ke há vẽ. Pir ti nĩ, Topẽ ti, ũ pijé ti ri ke nĩ',” he mũ.
“Ẽg jé ti to fe há nỹtĩ, ẽg jé ti to krĩ há nỹtĩ gé, jykre pir ke gé. Ẽg jé ti to tar nỹtĩ gé. Ẽg jé ẽg régre ki rĩr há nỹtĩ gé, ẽg tỹ vẽnh ki rĩr há han ri ke,” he tóg. “Tag tóg ti tỹ ẽg jyvẽn kãfór nĩ. Ẽg tỹ Topẽ mỹ nén ũ pũn kãfór tóg nĩ gé,” he tóg.
Kỹ tóg ti tỹ tó há nĩ ve kỹ ti mỹ: “Tó há han ã, kỹ ki króm kãn sórm nĩ,” he mũ. Kar kỹ ũ tóg Jesus ki jẽmẽ mãn tũ nĩ sir. Ti kamẽg ag tóg mũ sir.
Kỹ Jesus tóg Topẽ ĩn krẽm ag kanhrãn kỹ ag mỹ: “Topẽ vĩ to ẽg kanhrãn tĩ ag tóg: Cristo vỹ tỹ vãsỹ ẽg pã'i mág tỹ Davi krẽ'krẽ ag kã ũ nĩ,” he mũ. “To há han ag tóg.
Hã ra Davi vỹ Cristo to: Topẽ vỹ inh Senhor mỹ: “nĩ ra ver, inh pẽgja tá,” he ja nĩ. “Sỹ ver ã kato vãsãnsãn mũ ag sigsenh ke vẽ, he ja tóg nĩ, Topẽ kuprĩg tỹ ti krĩn kỹ.
Hã kỹ Davi tóg Cristo to: inh Senhor vẽ, he ja nĩ. Ti tỹ tỹ ti krẽ'krẽ nĩ ra ti mỹ tỹ ti kri ke nĩnh ke mũ vẽ'?“ he tóg. Hã ra ag tỹ ti mỹ ne tónh ke tóg tũ tĩ. Ti vĩ tag tóg vẽnh kar mỹ há nỹ.
Kỹ tóg: “ón kỹ Topẽ vĩ to ẽg kanhrãn tĩ ag kamẽg nĩ,” he mũ. “Kur kaja e rĩnh (ka)mẽ ag nỹtĩ. Kỹ tóg vẽnh kar tỹ ag to: pã'i mág ag vẽ, hen kỹ ag mỹ sér tĩgtĩ,” he tóg.
“Ẽg tỹ vẽnh kanhrãn jafã krẽm ag tóg vẽnh kãpãm kỹ nỹtĩgtĩ. Fénhta ki ag tóg jẽn vén tĩ, ag tỹ tỹ ũn mág nỹtĩn kỹ,” he tóg.
“Hã ra ag tóg ũn mén ter ja fag tũ mãn kãn tĩ. Fag tũ mãn kãn kỹ ag tóg ón kỹ Topẽ mré vĩ mág han mũgtĩ, ẽg tỹ ag to: “ũn há vỹ tỹ ag nỹtĩ,” he jé. Hã to ag vẽsỹrénh mág tãvĩ han ke mũ,” he tóg, Jesus ti.
Kỹ tóg kejẽn Topẽ ĩn tá jãnkamy vin jafã ra hã nĩ mũ. Kỹ tóg ag tỹ kã ki nén vin mũ vég mũ sir. Ũn riko ag tóg jãnkamy mág tỹ kã ki vin mũ.
Kỹ ũn jagtar fi vỹ tá jun mũ gé, ũn mén ter ja fi. Hã ra fi tóg jãnkamy kãsir régre hã vin mũ sir, hã vỹ: 1 centavo, he mũ.
Kỹ tóg ti mré mũ tĩ ag jé prẽr kỹ ag mỹ: “ve ra ha. Ũn riko tỹ vin kãfór han fi tóg, fi tũ sĩ hã ra,” he mũ. “Tỹ nén ũ tũ fi tóg nĩ. Fi mén vỹ hur ter.
Kỹ fi tóg fi tũ vin kãn ja nĩ, fi jẽn mré hã. Jãvo ũn riko ag vỹ ag tũ ke hã tỹ Topẽ mỹ vin mág tĩ. Hã ki fi tóg ag tỹ nĩm kãfór han, fi tỹ nĩm sĩ pẽ han mũ ra. Ki hã sóg tó mũ mỹr,” he tóg.
Kỹ tóg Topẽ ĩn tá kãkutẽ mũ sir. Re tá ti mré tĩ ũ tóg ti mỹ: “ve ra ha, Senhor,” he mũ. “Pó sĩnvĩ tãvĩ tỹ tóg há nỹtĩ, ĩn tag ti”, he tóg, Topẽ ĩn to.
Hã ra tóg ti mỹ: “ã mỹ ĩn mág tag ti vég mũ'? Kejẽn pó tag tóg jagnẽ kri nỹtĩ mãn ke tũ nĩ. Ag ránhráj kãn ke vẽ,” he mũ.
Kar kỹ tóg krĩ tỹ Oliveiras ra tĩg kỹ tá nĩ nĩ sir, Topẽ ĩn kakãm. Kỹ Pedro, Tiago, João, André ag tóg ag pin kỹ ti mỹ:
“ẽg mỹ ag tỹ kókén ke kurã ti tó. Ẽg ne ve kỹ ti kurã ki kanhró nỹtĩnh mũ? Kurã tỹ hẽ ki ẽg hỹn tag venh ke mũ?“ he mũ.
Kỹ tóg ag mỹ: “ker ũ ãjag lograr hé hẽ',” he mũ.
“Cristo vỹ tỹ inh nĩ,” he jé ag tóg ke mũ, ijiji tó kỹ. Ũ tỹ hẽn ri ke ag tóg tag tónh mũ, kỹ ũ tỹ hẽn ri ke ag tóg ag vĩ kri nĩm ke mũ.
“Vẽnh génh kãme mẽgmẽ jé ãjag tóg ke mũ, tag ki vẽnh génh ke to, kuvar há tá vẽnh génh to ke gé. To jũrũn ke tũg nĩ hã ra. Vẽnh génh enh ke vẽ. Hã ra kurã tỹ ẽgno to hã ke vẽ ver,” he tóg.
“Nação ag tỹ jagnẽ kato tẽgtẽnh ke vẽ. Pã'i krẽm ke ag tỹ pã'i ũ krẽm ke ag to jũnh ke vẽ gé. Kỹ ga tỹ ragrag ke tỹ hẽn ri ke han ke vẽ gé, ẽmã tỹ hẽn ri ke ki. Vẽjẽn tỹ tũ' henh ke vẽ gé. Ãjag jagtar ke vẽnh ven vén vẽ ha,” he tóg.
“Rẽngag nĩ. Ãjag jyvẽn tar han jé ag tóg ke mũ. Vẽnh kanhrãn jafã krẽm ag tóg ãjag mrãnmrãn ke mũ, isũgrĩn. Ãjag jé ag tóg prẽr ke mũ gé, pã'i mág tỹ ãjag ve jé, pã'i mág kar ti, ãjag tỹ ag mỹ inh vĩ tugtó jé.
Kỹ inh kãtĩg ke to hã povo kar vỹ inh vĩ sér mẽnh ke mũ,” he tóg.
“Ag tỹ vãhã sir ãjag sigse kỹ, ãjag tỹ nén tónh ke mũ to jykrén tũg nĩ! Jatu nỹtĩm nĩ! Ag tỹ ãjag ki jẽmẽn kỹ Topẽ kuprĩg tóg ãjag mỹ tónh ke mũ. Ti vĩ hã tó jé ãjag tóg ke mũ. Ãjag tỹ tó tũ vẽ sir, ti tỹ tó vẽ sir,” he tóg.
“Ũ vỹ tóg ti régre senh ke mũ, ti ter jé, ẽn kã. Kỹ ũ panh tóg ti kósin senh ke mũ gé. Kỹ ũ krẽ tóg ti han mũ fag sigsenh ke mũ gé, fag kãgtén jé.
Vẽnh kar vỹ tóg ãjag to vĩ kónãn ke mũ gé, ijiji tugrĩn. Hã ra ũ tỹ isovãnh tũ pẽ ẽn kren ke vẽ,” he tóg.
Kỹ tóg ag mỹ: “kejẽn ãjag tóg vãhã ãjag tỹ nén kamẽg tĩ ẽn venh ke mũ, ẽg kavénh mũ ẽn ti,” he mũ. “Topẽ vĩ tó tĩ tỹ Daniel vỹ ti tó ja nĩgtĩ. Ti jẽnh ke tũ tá tóg jẽnh mũ. Ũ tỹ to ke mũ ẽn jé ki kanhró nĩ. Kỹ Judéia ki ke kar ag jé vẽnh pigjunh mũjẽg, pãnónh ra, fag mré hã.
Ũ tỹ re tá nĩ ẽn jé ti ĩn kã ra rã tũg, ti tũ mãn jé.
Kỹ ũ tỹ ti japỹ tá jẽ ẽn jé vỹn ke tũg gé, ti kur mãn jé.
Ũn kufy fag tỹ vẽsỹrénh ke vẽ, kurã ẽn kã, ũ tỹ gĩr pygfãm mũ fag ke gé.
Topẽ mré vĩm nĩ, ti tỹ kusa kã vẽnh ven tũ nĩ jé!
Vẽsỹrénh tỹ ge ve ja tũ ẽg nỹtĩ, Topẽ tỹ ga han jãn ki. Kỹ ẽg ge venh ke tũ nĩ gé, kar kỹ.
Ẽg tỹ kurã ki vẽsỹrénh ke mũ vỹ e nỹtĩ vẽ, hã ra tóg térem kỹ nỹtĩ nĩ, Topẽ tỹ ũn kuprẽg ja ẽn ag tugrĩn. Ti tỹ térem tũ nĩ ra ũ vỹ kren ke tũ nĩ vẽ, ag vẽsỹrénh ẽn to,” he tóg.
“Kỹ ũ tỹ ãjag mỹ: ha vé, Cristo vỹ tag kã jẽ nĩ, tãtá ti jẽ nĩ, he mũ ra kri nĩm tũg nĩ.
Ón kỹ Cristo vỹ vẽnh venven ke mũ, ón kỹ Topẽ vĩ tó tĩ ag ke gé. Kỹ ag tóg ón kỹ milagre tỹ hẽn ri ke hynhan ke mũ. Ag tỹ vẽnh kar krĩn kónãn sór vẽ, Topẽ tỹ ũn kuprẽg ja ẽn ag mré hã, hẽn ri ke mũn.
Ha vé, sỹ ãjag mỹ tó kãn vẽ, ti kutẽnh ke to hã,” he tóg, Jesus ti.
“Hã ra kurã ẽn kã, vẽsỹrénh ẽn kar kỹ rã vỹ nhyr ke mũ, kỹ kysã vỹ jẽngrẽg mãn ke tũ nĩ gé.
Kỹ krĩg vỹ vár ke mũ gé, kanhkã krẽm. Ẽg tỹ kanhkã tá nén vég tũ kar ẽn vỹ ragrag ke kãn mũ gé.
Kỹ vãhã vẽnh kar vỹ ẽprã ke fi kósin kãtére venh ke mũ sir, kanhkã góg kãmĩ, inh jykre tar pẽ nĩn kỹ. Inh ve vỹ kókov pẽ nĩnh mũ gé.
Kỹ sóg isỹ jẽgnẽ jafã ag mỹ: ha mũjẽg, henh ke mũ, ag tỹ isỹ ũn kuprẽg ja ag vẽnhmãn jé, ga kar tá, kanhkã fyr mĩ hã,” he tóg.
“Ka tỹ figueira to ki kanhrãn nĩ. Ti pẽ tánh kỹ, ti féj tãg han kỹ tóg kakó tĩ sir, ẽkré tygtánh ke kurã ti.
Ri ke ti nĩ, ãjag tỹ inh kãtĩg mãn ke kurã ki kanhró nỹtĩ ti. Ãjag tỹ sỹ ãjag mỹ nén tó mũ tag ve kỹ tóg kakó tãvĩ tĩ ha, inh kãtĩg mãn ke ti.
Sỹ ke há vẽ, ha mẽ. Ũri ũn rĩnrĩr mũ ag tỹ nén kar ẽn venh ke vẽ, ag kãgter ke to hã.
Kanhkã vỹ tũ' henh ke mũ, ga ti ke gé. Jãvo inh vĩ vỹ tũ' henh ke tũ nĩ,” he tóg.
“Hã ra ũ pijé isỹ kurã kã kãtĩg mãn ke mũ ki kanhró nĩ', óra ki ke gé'. Topẽ tỹ jẽgnẽ jafã ag pijé ki kanhró nỹtĩ'. Inh pijé ki kanhró nĩ gé', isỹ tỹ Topẽ kósin ra. Ẽg jóg mág hã vỹ ti pin kỹ ki kanhró nĩ, kurã kã nén kutẽnh ke mũ ẽn ki.
Ãjag kanẽ nĩm nĩ, rinfig nỹtĩm nĩ. Topẽ mré vĩ, ãjag tỹ ti kurã ki kagtĩg nỹtĩn kỹ.
Ũ pasanh tĩg ri ke vẽ. Ti tỹ ti ĩn ki kutẽ kỹ tóg ti mỹ rãnhrãj tĩ ag mỹ: “ijo ki rĩr,” he mũ, Kỹ tóg ũ tỹ jãnkã ki rĩr tĩ ẽn mỹ: “ã kanẽ nĩm nĩ,” he mũ gé.
Hã kỹ sóg ãjag mỹ: “ãjag kanẽ nĩm nĩ,” he mũ gé. Ãjag pijé ti jun ke ki kanhró nỹtĩ', Hẽn ri ke mũn tóg kutyg ke ra jun mũ, hẽn ri ke mũn tóg kuty kuju ki jun mũ, hẽn ri ke mũn tóg galo kyr mũ ra jun mũ, hẽn ri ke mũn tóg kusãg ki jun mũ.
“Vẽnh ki ẽmẽm nĩ, nũr tũg nĩ. Ãjag tỹ ijãvãnh tũ ra sóg jun mũ.
Vẽnh kar mỹ sóg tó mũ, sỹ ãjag mỹ tó mũ tag, hã vỹ: vẽnh ki ẽmẽm nĩ, he mũ,” he tóg, Jesus ti.
Hã ra fénhta tỹ Páscoa kã tákurã tãgtũ vẽ sir, ẽmĩ jãgja tũ konh ke kã tá. Kỹ Topẽ tũ ki rĩr tĩ ag tóg, Jesus vatánh tá ti se sór mũ, ti tén jé.
Hã ra ag tóg: “fénhta tag to ẽg tóg mẽnh ke mũ ver,” he mũ. “Ẽg tỹ fénhta kã ti se kỹ vẽnh génh mág hỹn kutẽnh mũ, ha vem nĩ,” he ag tóg.
Ẽn kã tóg kejẽn ẽmã tỹ Betânia tá nĩ nĩ, Simão ĩn krẽm, vẽnh kaga tỹ lepra han ja ẽn ĩn krẽm. Ti jẽg nĩ ra ũ fi tóg tá jun mũ, garrafa vyn kỹ. Pó tỹ alabastro tỹ tóg há jẽ, garrafa ti. Ti ki jẽ vỹ tỹ nén ger há nĩ, hã vỹ: nardo, he mũ. Ũn kaja e pẽ vẽ. Garrafa ẽn nunh mranh kỹ fi tóg ti ki jẽ ẽn tỹ Jesus gãnh tãg mũ sir.
Hã ra ũ tỹ tá nỹtĩ ag kã ũ ag tóg jagnẽ mỹ: “fi tỹ ne jé nén kaja e tag kókén nẽ?
Ẽg tỹ nén ger há tag fón ke vẽ vẽ, kaja mág to. Ẽg tỹ ũn jagtar ag mỹ vin ke vẽ vẽ,” he mũ. Kỹ ag tóg fi mỹ vĩ tar han mũ.
Hã ra Jesus tóg ag mỹ: “fi mỹ vĩ tũg! Ãjag tỹ ne jé fi fe kaj han nẽ? Nén ũ há han fi tóg,” he mũ.
“Ãjag mré sóg nĩg sĩ han mũ, jãvo ũn jagtar ag vỹ ãjag mré nỹtĩg mág han mũ. Isĩg kar kỹ ag mỹ nĩm nĩ, ãjag tỹ ag mỹ nén nĩm ke mũ ti,” he tóg.
“Fi tỹ nén han sór mũ han fi tóg huri. Inh kãn fi tóg huri, vẽnh kej tá inh fón ke to.
Ag tỹ vẽnh vĩ sér tugtó kỹ ag tóg fi tỹ nén han mũ tag tónh ke mũ gé, kỹ vẽnh kar vỹ fi tỹ nén han mũ tag mẽgmẽnh mũ sir, ha vem nĩ. Ki hã sóg tó mũ,” he tóg.
Kar kỹ Judas Iscariotes tóg tĩ mũ, Topẽ tũ ki rĩr tĩ ag mré Jesus to jykrén jé, ũ tỹ 12 (ke) ag kã ũ vẽ,
Ag tỹ ti vĩ mẽ kỹ tóg ag mỹ sér tĩ sir. “Ã mỹ ẽg tóg jãnkamy vin mũ,” he ag tóg ti mỹ. Kỹ tóg to jykrén kỹ: “inh hỹn hẽ ri kenh mũ, ag tỹ ti kãgmĩ jé?“ he mũ.
Ẽmĩ jãgja tũ konh ke kurã ve vẽ sir, mé sĩ tãnh ke kurã vẽ sir, Páscoa kã. Kỹ ti mré mũ tĩ ag tóg Jesus mỹ: “ẽg hỹn hẽ tá ã mỹ carneiro sĩ tãnh mũ, ẽg tỹ kon jé?“ he mũ.
Kỹ tóg ũn régre ag mỹ: “ha ẽmã mág ra mũjẽg. Tá ãjag tóg ũ tỹ goj vyn kỹ tĩ venh ke mũ. Ẽn nón mũm nĩ,” he mũ.
“Ti tỹ ĩn kã ra rã kỹ ĩn tãn ẽn mỹ: ẽg Senhor vỹ ã mỹ vẽnh vĩ jẽnẽg mũ. Ti tỹ ã ĩn krẽm Páscoa konh há tóg tĩ, ti mré mũ tĩ ag mré, hem nĩ ti mỹ,” he tóg.
“Kỹ tóg ãjag mỹ, krogrog tỹ kynhmỹ nỹ ven ke mũ. Éhé ti nĩ. Tá nén kar vỹ kynkar kỹ nỹtĩ. Nĩgja vỹ tá nỹtĩ gé. Tá ẽg jo han nĩ,” he tóg.
Kỹ ag tóg mũ mũ sir, ẽmã mág ra, kỹ ag tóg sir vég mũ,. Kỹ ag tóg vẽjẽn kãn mũ sir.
Rã pur ja ra Jesus tóg ũ tỹ 12 (ke) ag mré tá jun mũ sir.
Ag jẽn kỹ tóg ag mỹ: “ãjag kã ũ tóg inh vatánh tá inh kato vãsãnsãn mũ ag mỹ inh ven ke mũ,” he mũ. “Inh mré jẽg mũ ũ vẽ, ki hã sóg tó mũ,” he tóg.
Kỹ tóg ag fe kaj tĩ sir. Ti mỹ ag tóg: “inh mỹ vó'? Inh mỹ vó'?“ he kãn mũ.
Hã ra tóg ag mỹ: “ãjag kã ũ vẽ. Inh mré ẽmĩ tỹ pénky kã ki kã punpun mũ ẽn vẽ mỹr.
Ter jé sóg ke mũ, isỹ tỹ ẽprã ke fi kósin nĩn kỹ. Hã kỹ iser ke vỹ rán kỹ nĩ, vãsỹ. Hã ra tóg ũ tỹ pã'i ag mỹ inh ven ke mũ ẽn mỹ vĩ kónãn tãvĩ han ke mũ. Ti mur tũ nĩ ran há tĩ vẽ,” he tóg.
Ag tỹ ver jẽg nỹtĩ ra Jesus tóg ẽmĩ mãg mũ. To tóg Topẽ mré vĩ mũ sir. Kỹ tóg vẽnh kã kupãn kỹ ti mré mũ ti ag mỹ: “té, ha kó,” he mũ. “Inh hã vẽ,” he tóg, ẽmĩ to.
Kar kỹ tóg kópa vãg mũ gé sir. Uva mé tỹ ki jẽ ẽn to tóg Topẽ mré vĩ mũ gé sir. Kỹ ũn pir tóg kã kron' kron' he kãn mũ sir.
Kỹ tóg ag mỹ: “inh kyvénh hã vẽ. Vẽnh kar jagfy tóg inh ki kã kutẽnh ke mũ. Topẽ vỹ vẽnh kar to há nĩ sór mũ, inh kyvénh tugrĩn,” he mũ.
“Ha mẽ, inh pijé vinho kron mãn mũ ha'. Topẽ tỹ tỹ ẽg pã'i nĩ ẽn kã sóg kejẽn kron mãn mũ,” he tóg.
Ag jẽn kar kỹ ag tóg Topẽ mỹ jãn mũ sir. Jãn kar kỹ ag tóg sir krĩ tỹ Oliveiras ra mũ mũ.
Kỹ tóg ag mỹ: “ãjag kar vỹ inh ré kỹ mũ kãn ke mũ,” he mũ. “Hã kỹ tóg rán kỹ nĩ, hã mẽ. “Ũ tỹ carneiro ki rĩr tĩ ẽn tãnh jé sóg ke mũ, kỹ ti mẽg vỹ krig ke kãn ke mũ,” he tóg, iso, Topẽ ti, ti vĩ rá ki. Hã ve jé ãjag tóg ke mũ.
Hã ra sóg iser kar kỹ rĩr mãn ke mũ. Ẽn kã sóg ãjag jo tĩg ke mũ, ga tỹ Galiléia ra,” he tóg.
Kỹ Pedro tóg ti mỹ: “ag kar tỹ ã ré kỹ mũ mũ ra isóg ã ré kỹ tĩg ke tũ nĩ,” he mũ.
Hã ra Jesus tóg ti mỹ: “ha vé, ũri, kuty tag kã ã tóg iso: ti ki kagtĩg sóg nĩ, he tãgtũ han ke mũ, galo kyr régre han ke to hã. Ki hã sóg tó mũ,” he mũ.
Hã ra Pedro tóg vĩ tar han mũ. “Sỹ ã mré ter sór kỹ sóg ã to: ti ki kagtĩg sóg nĩ, henh ke tũ pẽ nĩ,” he tóg. Kỹ ti mré mũ tĩ ag tóg hã tó kãn mũ gé sir.
Kỹ ag tóg ka kré ra mũ mũ sir. Ka kré ẽn jijin hã vỹ: Getsêmani, he mũ. Kỹ tóg ti mré mũ tĩ ag mỹ: “nĩgnĩ ra ver, tag ki. Sỹ ver Topẽ mré vẽmén ke vẽ,” he mũ.
Kỹ tóg Pedro, Tiago, João ag mỹ: “inh mré kãmũ jẽg,” he mũ. Vãhã tóg ti mỹ e tĩ, fe kaj han tóg mũ sir,.
Kỹ tóg ag mỹ: “inh fe kaj mág tóg tĩ, kỹ tóg inh mỹ tỹ iser ri ke nĩ. Tag ki nỹtĩm nĩ, nũgnũr tũg nĩ,” he mũ.
Kỹ tóg tĩg sĩ han mãn kỹ mũg ke mũ. Ga kri tóg nỹ mũ sir. Ti jóg mré tóg vĩ mũ sir, “isỹ hẽn ri ke mũn nén venh ke mũ ẽn vég tũ nĩ jé, óra ẽn ki,” he tóg.
Kỹ tóg: “Aba', panh', nén kar han ki kanhró ã tóg nĩ. Kỹ tóg inh mỹ ã tỹ inh jagtar ke tag tỹ tũ' henh há tóg tĩ vẽ. Hã ra isỹ ã mỹ nén to vĩ mũ tag han tũg nĩ, ã tỹ nén han ke mũ ẽn hã han nĩ,” he mũ.
Kỹ tóg ti mré mũ tĩ ag venh tĩ mũ, hã ra ag tóg nũgnũr ja nĩ, kỹ tóg Pedro mỹ: “Simão, ã mỹ nũr'? Mỹ ã tỹ óra pir ki nũr tũg jé hẽ ri ke?“ he mũ.
“Nũr tũg nĩ! Topẽ mré vĩm nĩ, ãjag tỹ ti vĩ mranh tũ nĩ jé, ũ tỹ ãjag kutãn mũ ra. Ãjag tỹ mranh sór tũ vẽ vẽ, hã ra ãjag tóg krój nỹtĩ,” he tóg.
Kỹ tóg tĩg mãn mũ sir, Topẽ mré vĩ mãn jé. Ti vĩ ẽn hã tó mãn tóg mũ. Kar tóg vỹn ke mũ.
Kỹ tóg ag tá jun mãn mũ gé sir. Hã ra ag tóg nũgnũr mãn nỹtĩnĩ, ag kanẽ krój nỹtĩn kỹ. Hã kỹ ag tỹ ti mỹ ne tónh ke tóg tũ tĩ.
Kỹ tóg tá jun tãgtũ han mãn mũ. Kỹ tóg ag mỹ: “ãjag ne tóg nũgnũr ja nĩ'. Vẽnhkán ja ãjag tóg nĩ,” he mũ. “Pétẽm ti huri, óra ti. Ũ tỹ Topẽ vĩ mranh tĩ ag tỹ isenh ke nẽ ha. Tỹ sóg ẽprã ke fi kósin nĩ mỹr.
Nĩgnĩ ra, ag kato mũ jé ha. Ũ tỹ ag mỹ inh ven mũ tóg kãtĩ ha,” he tóg.
Jesus tỹ ver vẽmén jẽ ra Judas Iscariotes tóg jun mũ sir. Ũ tỹ 12 (ke) ag kã ũ vẽ, Ti mré porisa ag tóg kãmũ mũ gé, rógro génh kỹ, ka kykyv génh kỹ ke gé. Topẽ tũ to pã'i ag vỹ ag jẽgnẽ, Topẽ vĩ to ẽg kanhrãn tĩ ag ke gé, kófa ag ke gé.
Ũ tỹ ag mỹ Jesus ven mũ ẽn vỹ ag mỹ vẽjykre nĩm ja nĩ. “Sỹ ũn ki nhun ke mũ ẽn hã sem nĩ. Ẽn hã pére mũm nĩ,” he ja tóg nĩ.
Ti tỹ tá jun kỹ tóg vẽsỹmér Jesus to grẽn ke kỹ ti mỹ: “Senhor,” he mũ. Kỹ tóg ti ki nhun ke mũ sir, ón kỹ.
Kỹ ag tóg ti kãgmĩ kỹ ti ség mũ sir.
Ti mré tĩ tĩ ũ tóg rógro kunũnh kỹ porisa ũ nĩgrẽg kym mũ sir. Topẽ tũ to pã'i mág mỹ rãnhrãj tĩ vẽ, ti tỹ ũn nĩgrẽg kym mũ ẽn ti.
Hã ra Jesus tóg ag mỹ: “ãjag ne tóg rógro génh kỹ kãmũ mũ', ka kykyv génh kỹ ke gé'. Inh pijé tỹ bandido nĩ'.
Kurã kar ki sóg ãjag mré jẽ ja nĩgtĩ, mỹr, Topẽ ĩn krẽm, vẽnh kar kanhrãn kỹ. Hã ra ãjag tóg tá iség tũ nĩ vẽ mỹr. Hã ra vãsỹ iso nén rán kỹ nĩ ẽn hỹn,” he tóg.
Kỹ ti mré mũ tĩ ag tóg ti ré kỹ pétẽ kãn mũ, vẽnh pigju jé, mỹr, ha mẽ.
Hã ra kyrũ ũ tóg ti nón tĩ mũ. Vẽnh kãtor tãvĩ ti nĩ. Ti kãgmĩg ag tóg mũ gé.
Kỹ tóg ti mũmẽg kỹ ti kur ré kỹ vẽnhvãg mũ, ti kator ra.
Kỹ ag tóg Jesus pére mũ mũ, Topẽ tũ to pã'i ĩn ra. Tá Topẽ tũ ki rĩr tĩ ag tóg kófa ag mré vẽnhmãn kỹ nỹtĩ, Topẽ vĩ to ẽg kanhrãn tĩ ag ke gé.
Hã ra Pedro tóg Jesus nón kãtĩ mũ, kuvar há tá. Kỹ tóg Topẽ tũ to pã'i ĩn vãso ra rã mũ. Kỹ tóg tá porisa ag mré pĩ to tón nĩ nĩ.
Kỹ Topẽ tũ to pã'i ag tóg, vẽnh jyvẽn tĩ kar ag mré, ũ tỹ ón kỹ Jesus jykre kórég tónh ke mũ jãvãnhvãnh mũ. Ag vĩ tugrĩn ag tóg Jesus tén sór mũ. Hã ra tóg ag mỹ ki krov tũ nĩ.
Ũ tỹ hẽn ri ke ag tóg ón kỹ Jesus jykre kórég tó mũ, hã ra tóg ag mỹ ki krov tũ pẽ nĩ sir, ag tỹ vẽjykre ũ tó', vẽjykre ũ tó' he mũ ra.
Kỹ ũ ag tóg vãhã ón kỹ ti jykre kórég ũ kãmén mũ sir.
“Ti tỹ tó mẽ ẽg,” he ag tóg. “Topẽ ĩn tag kókén jé sóg ke mũ, vẽnh nĩgé tỹ há tag ti, he ja tóg nĩ, hã ra sóg kurã tãgtũ ki ũ han mãn ke mũ. Ẽg tỹ ẽg nĩgé tỹ han vãnh ẽn han jé sóg ke mũ, he ja tóg nĩ,” he ag tóg.
Ge ra tóg ag mỹ ki krov tũ nĩ. Ti jykre kórég ẽn vég tũ ag tóg nĩ.
Kỹ Topẽ tũ to pã'i mág tóg jẽgnẽ kỹ ag kuju kã jẽ kỹ Jesus mỹ: “Ã tỹ ne tónh ke mỹ tũ? Ag hã ne tóg ã vĩ kónãn tag tó mũ',” he mũ.
Hã ra tóg hun ke kỹ jẽ nĩ, nén ũ tó mẽ kã. Kỹ pã'i mág ẽn tóg ti mỹ: “ã mỹ tỹ Cristo nĩ'? Ã mỹ tỹ Topẽ kósin nĩ'?” he mãn mũ.
Kỹ Jesus tóg ti mỹ: “hỹ, inh hã vẽ,” he mũ. “Ẽprã ke fi kósin ẽn vỹ tỹ inh nĩ. Inh ve jé ãjag tóg ke mũ ha. Ũ tỹ nén kar han mũ ẽn pẽgja tá sóg nĩnh ke mũ. Kanhkã góg kã mĩ sóg kãtérenh ke mũ gé,” he tóg.
Kỹ pã'i mág ẽn tóg ti kur tỹ jaran' ke mũ sir, jũ kỹ. Kỹ tóg: “ũ tỹ ti jykre kórég tónh ke ũ jãvãnh mãn ke tũ ẽg nĩ ha,” he mũ.
“Ti tỹ Topẽ kato vĩ kónãn tag mẽ ẽg huri. Ẽg hỹn ti tỹ hẽ ri kenh mũ ha?“ he tóg. Kỹ ag kar ẽn tóg: “ter jé tóg ke mũ, ti vĩ tag tugrĩn,” he mũ.
Kỹ ũ ag tóg ti to sugsug mũ sir. Ti kanẽ pãg ag tóg mũ gé sir, kỹ ag tóg ti tãnh kỹ ti mỹ: “ũ nỹ ã tãnh?“ he mũ. Kar kỹ porisa ag tóg ti kakã ki tãnh mũ gé sir.
Hã ra Pedro tóg ver ĩn vãso kã nĩ nĩ, kỹ Topẽ tũ to pã'i mág mỹ rãnhrãj tĩ fag kã ũn pir fi tóg ti to kãtĩ mũ.
Kỹ fi tóg ti tỹ pĩ to tón nĩ ra ti vég mũ sir. Kỹ fi tóg ti mỹ: “Jesus mré tĩ tĩ ũ vỹ tỹ ã nĩ, Nazaré tá ke ẽn mré,” he mũ.
Hã ra Pedro tóg: “vó, inh pijé ti ki kanhró nĩ'. Ã tỹ ne tó nẽ'?“ he mũ. Kỹ tóg ĩn jãnkã ra tĩg kỹ ra rã sór mũ sir. Hã ra galo tóg kyr mũ.
Hã ra fi tóg tá ti ve mãn mũ gé. Kỹ fi tóg tá nỹtĩ ag mỹ: “jẽ ẽn tóg tỹ ag kã ũ jẽ gé,” he mãn mũ.
Hã ra tóg: “vó',” he mãn mũ. Kar kỹ tá nỹtĩ ag tóg Pedro mỹ: “ã hỹn tỹ ag kã ũ nĩ. Ã vĩ vỹ Galiléia tá ke ag vĩ ri ke nĩ,” he mũ gé.
Hã ra Pedro tóg ag mỹ: “ãjag tỹ nén tó mũ ẽn ki sóg kagtĩg nĩ mỹr. Inh ón kỹ Topẽ tóg inh vóg kónãn ke mũ, hã kỹ sóg ón ke tũ pẽ nĩ,” he mũ.
Hã ra vẽsỹmér galo tóg kyr mãn mũ. Kỹ Pedro tóg Jesus vĩ ja to jykrén mũ sir, ti tỹ ti mỹ: “iso ã tóg: ti ki kagtĩg sóg nĩ, he tãgtũ han ke mũ, galo kyr régre han ke to hã,” he ja ẽn mĩ. Vãhã tóg ti mỹ e tĩ. Kỹ tóg vẽnh péju kỹ nĩ kỹ fỹ jagy han mũ sir.
Tỹ vaj kỹ vẽnh jyvẽn tĩ kar ẽn ag tóg kusãg ki Jesus to jykrén mũ jagnẽ mré, Topẽ tũ to pã'i ag, kófa ag mré hã, Topẽ vĩ to ẽg kanhrãn tĩ ag mré hã ke gé. Kỹ ag tóg ti mrĩnh kỹ ti pére mũ mũ, Pilatos mỹ ti fẽg jé.
Kỹ tóg ti mỹ: “ã mỹ tỹ Judeu ag pã'i nĩ'?“ he mũ. Kỹ tóg: “ki hã ã tóg tó mũ,” he mũ.
Hã ra Topẽ tũ to pã'i ag tóg ti kato vĩ tỹ hẽn ri ke han mũ sir.
Kỹ tóg ti mỹ ke mãn mũ. “Mỹ ã tỹ ag mỹ nén ũ tó jãvãnh? Ha mẽ, ã to ag tóg vĩ kónãn mũ,” he tóg.
Hã ra tóg vĩ mãn tũ nĩ, kỹ tóg Pilatos mỹ e tĩ sir.
Hã ra Pilatos tóg ag mỹ vẽse ag kã ũn pir kavãg tĩ, fénhta tỹ Páscoa kar ki. Ag tỹ ũ to vĩ mũ ẽn kavãg tóg tĩ. Ti jykre vẽ.
Hã ra ũ tóg se kỹ nĩ, ti jijin hã vỹ: Barrabás, he mũ. Vẽnh génh kutẽm tĩ ag mré tóg se kỹ jẽ nĩ. Vẽnh génh kỹ ag tóg ũ kãgtén ja nĩgtĩ, hã kỹ ag tóg sigse kỹ nỹtĩ.
Kỹ vẽnh e ẽn ag tóg Pilatos to mũ mũ sir, ti mỹ: “ẽg mỹ ã tỹ nén han tĩ ẽn han nĩ,” he jé.
Kỹ tóg ag mỹ: “mỹ sỹ Judeu ag pã'i kavãn há?“ he mũ.
Pã'i ag tóg Jesus to jũ nỹtĩ, hã kỹ ag tóg nén ũ tũ to ti se ja nĩ. Hã ra Pilatos tóg ki kanhró nĩ, hã kỹ tóg ti kavãn sór mũ.
Hã ra pã'i ag tóg vẽnh kar krĩn ja nĩ, ag tỹ ti mỹ: “Barrabás hã kava ra,” he jé.
Kỹ Pilatos tóg ag mỹ: “kỹ inh ãjag tỹ ũ to: Judeu ag pã'i, he mũ ẽn tỹ hẽ ri kenh mũ?“ he mũ.
Kỹ ag tóg prẽnprẽr mũ sir. “!..Krunh to ti sã..!“ he ag tóg mũ sir, prẽnprẽr kỹ.
Kỹ tóg ag mỹ: “hẽ ri ken kỹ? Ti kórég tỹ ne han ti?“ he mũ. Hã ra ag tóg prẽr mãn', prẽr mãn' he mũ sir. “!..Krunh to ti sã..!“ he ag tóg, prẽnprẽr kỹ.
Kỹ tóg ag mỹ Barrabás kavãg mũ sir. Jesus mrãnmrãn tóg mũ sir, mrãn ke jafã tỹ, kỹ tóg ag mỹ ti fẽg mũ sir, ag tỹ ka to ti sa jé.
Kỹ soldado ag tóg pã'i mág ĩn kã ra ti pére ge mũ sir, ag vẽnh jyvẽn jafã ẽn kã ra. Kỹ ag tóg soldado kar ag jé prẽr mũ sir.
Ti kri ag tóg kur kusũg fón mũ. Kỹ ag tóg sónh pirĩn kỹ tỹ ti krĩ tógfĩg mũ sir.
Kỹ ag tóg ti nyg kỹ ti mỹ: “viva, Judeu ag pã'i,” he mũ sir.
Kỹ ag tóg vãn tỹ ti krĩ mĩ mrãnmrãn mũ sir. Ti to ag tóg sugsug mũ sir. Kỹ ag tóg ti jo grĩnhgrĩnh ke mũ sir, ag tỹ ón kỹ ti to: “ẽg Senhor,” hen kỹ.
Ag tỹ ti nyg kar ag tóg ti ki kur kusũg ẽn kunũnh kỹ ti kur pẽ tỹ ti kã ra rãg kỹ ti pére mũ mũ, ag tỹ krunh to ti sa jé.
Hã ra ũ tóg vãnh kã tákãtĩ mũ, ti jiji hã vỹ: Cirene tá Simão, he mũ. Ti krẽ ag vỹ tỹ Alexandre mré Rufo nỹtĩ. Ẽn mỹ ag tóg vĩ tar han mũ, ti tỹ Jesus krunh vỹn jé.
Kỹ ag tóg ti mré Gólgota tá junjun mũ sir. Gólgota to ken hã vẽ, hã vỹ: vẽnh krĩ kuka, he mũ.
Kỹ ag tóg ti mỹ vinho ven mũ, ka tỹ mirra jẽnjo mré, hã ra tóg kron jãvãnh nĩ, vẽnh kagta ti.
Kỹ ag tóg krunh to ti sãg mũ sir. Ti kur tỹ ag tóg jagnẽ mỹ vẽnh kãpãm mũ sir, to joga hen kỹ.
Kusã ki 9 óra vẽ sir.
Ag tỹ nén tỹ ti kato vĩ mũ vỹ ti kri rán kỹ sa, hã vỹ: “Judeu ag pã'i mág vẽ,” he mũ. Ti tỹ nẽji vẽsỹ pã'i mág han mũ to ag tóg ti tén mũ.
Ti kóm ag tóg krunh to bandido régre ag sãg mũ gé, Ũ vỹ ti pẽgja tá sa, jó ũ vỹ ti jakãnh tá sa.
Hã kỹ Jesus tóg nén tỹ ti to rán kỹ nĩ ẽn vé, hã vỹ: “ag mỹ tóg tỹ ũn jykre pãno ag mré ke nĩ,” he mũ, Topẽ vĩ rán ki.
Kỹ ũ tỹ mĩ mũ mũ ag tóg ti nyg' he mũ gé, vỹn vỹn he kỹ. “Ó', ã ne tóg: Topẽ ĩn kókén jé sóg ke mũ, he gé',” he ag tóg. “Kurã tãgtũ ki sóg ũ han mũ, he ã tóg mũ gé'.
Vẽnh kren han ra kema'. Krunh to kãtére kema',” he ag tóg, ti to é he kỹ.
Kỹ Topẽ tũ to pã'i ag tóg ti nyg mũ gé. Jagnẽ mỹ ag tóg: “ũ krenkren han tóg, hã ra tóg vẽnh hã kren han ki kagtĩg nĩ,” he mũ.
“Cristo jé krunh to kãtére kema', Judeu ag pã'i ti, ẽg tỹ ve jé, ẽg tỹ ti vĩ kri nĩm jé,” he ag tóg. Kỹ ti kóm krunh to nỹtĩ ẽn ag tóg, ti nyg mũ gé.
Rã tỹ ẽg nĩno kã sa ra tóg kuty' he mũ sir, ga kar mĩ hã. Kỹ kuty ẽn tóg óra tãgtũ tũg mũ.
3 óra ki Jesus tóg prẽr mũ sir, jamã há ra, kỹ tóg: “Eloí, Eloí, lemá sabactani?“ he mũ. Ẽg vĩ ki ẽg tóg tag to: “Topẽ, Topẽ, ã tỹ ne jé isovãnh nẽ?“ he mũ.
Kỹ tá nỹtĩ ũ ag tóg ti vĩ tag mẽ kỹ jagnẽ mỹ: “ha vé, Elias jé tóg prẽr mũ,” he mũ.
Kỹ ũ tóg vẽnhvãg tĩ mũ. Kỹ tóg ka jurỹn kỹ tỹ esponja kusón kỹ vinho kã ra rãg mũ sir. Kỹ tóg ti mỹ ven mũ sir, ti tỹ ki ũnh' ũnh' he jé. “Toreg',” he tóg. “Hẽn ri ke mũn Elias kãtĩg mũ, ti kãtérem jé,” he tóg, ag mỹ.
Hã ra Jesus tóg prẽr mág pẽ han kỹ hun ke mũ sir.
Kỹ Topẽ ĩn krẽm kur tỹ jãnkã nĩfe tóg jaran ke mũ. Hã tóg vẽnh kãkym ke kãn mũ sir.
Hã ra capitão tóg ti vég jẽ nĩ. Ti prẽr mẽg tóg mũ. Ti tỹ hun ke ẽn vég tóg mũ. Kỹ tóg: “vẽnh vĩ há ja vẽ,” he mũ. “Topẽ kósin ja vẽ“ he tóg.
Kỹ ũn tỹtá fag tóg tá nỹtĩ gé. Kuvar há tá nỹtĩ kỹ fag tóg ti vég nỹtĩ nĩ. Fag kã ũ fi vỹ tỹ Maria Madalena fi nĩ, kỹ ũ fi tóg tỹ Salomé fi nĩ gé, kỹ ũ fi tóg tỹ Maria fi nĩ gé, José mré Tiago sĩ mỹnh tag fi.
Ũn tỹtá ẽn fag tóg ti nón mũ ja nĩgtĩ, ti tỹ Galiléia tá tĩ mũn kã. Tá fag tóg ti ki rĩr ja nĩgtĩ gé. Kỹ ũn tỹtá tỹ hẽn ri ke fag tóg ti vég nỹtĩ gé, ti tỹ krunh to sa kỹ, ti mré Jerusalém ra mũ ja ẽn fag.
Rãké tóg nỹ ha, vẽnh kán ke kurã to hã.
Hã kỹ Arimatéia tá José tóg Pilatos mỹ Jesus fár to vĩ mũ. Tỹ tóg vẽnh jyvẽn tĩ ag kã ũ nĩ. Jykre kuryj tóg nĩ. Topẽ tỹ tỹ ẽg pã'i nĩ ve sór tóg tĩ gé. Ẽn hã vỹ mũmẽg vãnh nĩ kỹ ti fár to vĩ mũ.
Kỹ tóg: “kỹ ti mỹ ter huri'?“ he mũ. Kỹ tóg capitão jé prẽr kỹ ti ki jẽmẽg mũ.
Kỹ tóg: “hỹ, ter ti huri,” he mũ. Kỹ tóg José mỹ ti fár ti fig mũ sir.
Kỹ tóg kur kupri kaja e kym mũ. Kỹ tóg ti kãtérem mũ. Kur ẽn tỹ tóg ti pãg mũ. Kỹ tóg vẽnh kej kã táti finh tĩ mũ sir, ag tỹ pãró nor han ja kã kã. Kỹ tóg pó tỹ ti jy nĩfénh mũ sir.
Hã ra Maria Madalena fi tóg vég mũ, Maria tỹ José mỹnh fi ke gé.
Vẽnhkán ke kurã tũg kỹ, kuty ẽn kã fag tóg nén ger há mãg mũ. Maria Madalena fi vẽ, kar kỹ Salomé fi ke gé, kar kỹ Maria tỹ Tiago mỹnh fi ke gé. Fag tỹ ti fár ger há han sór vẽ.
Tỹ vaj kỹ kusãg pẽ ki fag tóg ti kej ra mũ mũ. Fag mũ ki rã tóg jun ke kỹ sa nĩ. Semana kurã ve ki ke vẽ.
Kỹ fag tóg jagnẽ mỹ: “ũ nỹ hỹn ẽg mỹ ti kej ti nón mũ', tá', pó tỹ nĩfe ẽn ti'?“ he mũ.
Fag tỹ tá junjun mũ ra ti kej nĩfe tóg nor nĩ nĩ. Pó mág ẽn tóg tĩn kỹ nĩ nĩ.
Kỹ fag tóg ti kej kã ra ge mũ sir. Kã táfag tóg kyrũ vég mũ. Kur kupri tu kỹ tóg ẽg pẽgja tá nĩ nĩ. Kỹ fag tóg ti kamẽg mũ.
Kỹ kyrũ ẽn tóg fag mỹ: “vẽnh mỹ' he tũg,” he mũ. “Ãjag hỹn Jesus jãvãnh mũ, Nazaré tá ke ti, ag tỹ krunh to ũn sãg mũ ẽn ti. Rĩr ti jẽ nĩ, tag ki ti tũ nĩ ha. Ag tỹ ti fi jan hã vẽ ha,” he tóg.
“Kur Pedro ag mỹ tónh mũ jẽg, ti mré mũ tĩ kar ag mỹ ke gé. Ag mỹ: ãjag jãmĩ tóg tĩg mũ nẽji, Galiléia ra, hem nĩ. Tá ãjag ti venh mũ, hã kỹ tóg ãjag mỹ tó ja nĩ, hem nĩ,” he tóg.
Kỹ fag tóg ti kej tá fũrũrũn kãpa mũ. Pétẽ fag tóg mũ mũ sir, fag mỹ e tĩn kỹ, fag tỹ jũrũn ke kỹ. Fag pijé ũ mỹ nén ũ tó mũ mỹr', fag kanẽ jur kỹ.
Semana kurã ve ẽn ki Jesus tóg ti rĩr mãn kỹ, kusãg ki Maria Madalena fi mỹ vẽnh ven vén mũ, ti tỹ ũn ki vẽjagrẽ kórég tỹ 7 (ke) pan ja ẽn fi mỹ.
Kỹ fi tóg ti mré ke ag mỹ tónh tĩ mũ, ag fe kaj nỹtĩn kỹ, ag kygfỹ' hen kỹ.
Hã ra ag tóg fi vĩ kri nĩm tũ nĩ.
Kar kỹ Jesus tóg ũn régre ag mỹ vẽnh ven mũ gé sir. Ag mũ ra ag tóg ẽpry kri ti vég mũ. Ag mỹ tóg vẽsỹ ũn kỹ tĩ nĩ.
Kỹ ag tóg vỹnvỹn ke kỹ ti mré ke ag mỹ tó mũ gé sir. Hã ra ag tóg ag vĩ kri fig tũ nĩ gé.
Vãhã tóg ũ tỹ 11 (ke) ag mỹ vẽnh ven mũ gé, ag pin kỹ, ag jẽg nỹtĩ ra. Kỹ tóg ag mỹ vĩ tar han kỹ: “ãjag ne tóg ũ tỹ inh rĩr mãn vég mũ ẽn fag fi vĩ kri nĩm ja tũ nĩ',” he mũ.
Kỹ tóg ag mỹ: “ga kri mũ kỹ ẽmã kar mĩ vẽnh vĩ sér kãmén nĩ, Topẽ tỹ há kar ag mỹ,” he mũ.
“Ũ tỹ ãjag vĩ kri fig mũ ẽn ag vỹ krenkren ke mũ, fag ke gé, ũ tỹ inh ki ge kỹ kygpe kỹ nỹtĩ ẽn ag,” he tóg. “Hã ra ũ tỹ kri fig tũ ẽn vỹ kren ke tũ nĩ, ũ tỹ inh ki rã tũ ẽn,” he tóg.
“Ũ tỹ inh ki ge mũ ẽn ag vỹ milagre venh ke mũ, fag ke gé,” he tóg. “Vẽjagrẽ kórég pan jé ag tóg ke mũ, ijykre tỹ. Ũn vĩ ũ ag vĩ tó jé ag tóg ke mũ,” he tóg.
“Ag tỹ kejẽn pỹn kãgmĩg mũ ra, veneno kron mũ ra tóg, ag tỹ hẽ ri kenh ke tũ nĩ,” he tóg. “Ũn kagyga ag mẽgmẽ jé ag tóg ke mũ gé, ag nĩgé tỹ, kỹ ag tóg sir krenkren ke mũ, fag ke gé“ he tóg.
Kar kỹ Jesus tóg kanhkã ra tãpry mũ sir, kỹ tóg tá jun kỹ Topẽ pẽgja tá nĩ mũ.
Kỹ ti mré mũ tĩ ag tóg ẽmã kar mĩ mũ mũ sir. Vẽnh vĩ sér ẽn tugtó ag tóg mũ sir. Kỹ ẽg Senhor tóg ag tar han tĩ nĩ. Ag vĩ kóm tóg ẽg tỹ nén han vãnh ẽn hynhan mũ. Hã vẽ.
Lucas tỹ rá vẽ. Sỹ ã mỹ rán vẽ, Teófilo'. Ũ tỹ hẽn ri ke ag tóg Jesus kãme rán huri.
Ũ tỹ ti vég mũ ag tóg ẽg mỹ ti kãmén ja nĩgtĩ, ũ tỹ ti vĩ tó tĩ ag, ũ tỹ ti mré mũ ja ẽn ag.
Ge ra sóg vãhã rán ke to jykrén mũ gé, ha mẽ. Jesus kãme mẽ kãn inh, ti mur mré hã. Ũn e ag ki sóg jẽmẽ. Hã kỹ sóg komẽr hã ã mỹ ti kãme rán kãn sór mũ. Tỹ ã tóg pã'i mág nĩ, Teófilo'.
Jesus kãme mẽ ã huri. Sỹ ã mỹ rán mũ tag tugnỹm nĩ. Ki hã ke ti nĩ, ha vem nĩ.
Kejẽn Herodes tóg tỹ Israel ag pã'i mág nĩ, ga tỹ Judéia tá. Ẽn kã Topẽ tũ ki rĩr tĩ tỹ Zacarias tóg nĩ nĩ. Ti jógjóg ve jijin hã vỹ: Abias, he mũ. Arão krẽ'krẽ ũ vẽ. Ti prũ fi jijin hã vỹ: Isabel, he mũ. Arão krẽ'krẽ fi vẽ gé.
Ẽn fag vỹ Topẽ jykre hã han tĩ. Kygnẽ sór tũ fag nĩgtĩ. Hã kỹ fag tóg Topẽ mỹ há nỹtĩ.
Hã ra fag tóg krẽ tũ nỹtĩ. Kurĩ fi tóg nĩ, Isabel fi. Kỹ fag tóg krẽ tũ nỹtĩ ki kófa nỹtĩ ha.
Kejẽn tóg Zacarias tỹ Topẽ tũ ki rĩr tĩg ke pétẽm mũ sir. Kỹ tóg Jerusalém ra tĩ mũ, ti tỹ tá ũ ag mré Topẽ tũ ki rĩr jé. Tá ag tóg sorteio han tĩ, ag tỹ ũ tỹ Topẽ mỹ nén ger há pũn ke mũ ẽn ve jé.
Ag tỹ to joga he kỹ tóg Zacarias hã ki kutẽ mũ sir. Kỹ tóg Topẽ ĩn kã ra rã mũ, ti mỹ nén ger há ẽn pũn jé.
Hã ra vẽnh kar tóg Topẽ mré vẽmén nỹtĩ nĩ, re tá, ti tỹ Topẽ mỹ pũn mũ jãvo.
Vãhã Topẽ tỹ jẽnẽ jafã vỹ, ti mỹ vẽnh ven mũ. Topẽ mỹ nén ger há pũn jafã pẽgja tá tóg jẽ nĩ.
Ti tỹ ti ve kỹ tóg jũrũn ke mũ. Ti mỹ tóg e tĩ, ti tỹ ti ven kỹ.
Hã ra tóg ti mỹ: “inh kamẽg tũg nĩ,” he mũ. “Topẽ vỹ ã vĩ ẽn mẽ, kỹ tóg ã mỹ han ke mũ ha. Ã prũ fi kufyg jé ã tóg ke mũ, Isabel fi. vỹ kósin ke mũ. Fi tỹ ti ve kỹ tóg gré nỹnh mũ. Kỹ ã tỹ ti jijin kỹ ti mỹ: João, hem nĩ,” he tóg.
“Kỹ tóg ã mỹ sér tĩnh mũ. Ã fe tóg mrin kenh mũ. Ũ tỹ hẽn ri ke ag mỹ tóg há tĩnh mũ gé, fi tỹ ti ven kỹ.
Topẽ vỹ ti tỹ ũn mág han ke mũ. Vinho kron ke tũ tóg nĩ. Goj fa kron ke tũ ti nĩ gé, nén ũ fa kar ti. Topẽ kuprĩg vỹ tỹ ti jagrẽ nĩnh mũ, fi tỹ ver ti vég tũ hã ra.
Israel ag mỹ tóg Topẽ vĩ tónh mũ, kỹ ũ tỹ hẽn ri ke ag vỹ ti vĩ mẽ kỹ, kri fi kỹ, ag jykre pãno tovãnh ke mũ, Topẽ jykre kuryj hã han jé, fag ke gé.
Ẽg Senhor jo tóg tĩg ke mũ gé. Vãsỹ Topẽ vĩ tó tĩ tỹ Elias jykre han jé tóg ke mũ. Elias vỹ Topẽ kuprĩg tỹ jagrẽ ja nĩgtĩ. Ẽn ri ke han jé tóg ke mũ. Ti tỹ ag jyvẽn kỹ ag panh tóg ag krẽ mré vẽjykre pir han ke mũ. Topẽ mỹ tóg ag jykre tỹ há' henh ke mũ, Cristo kãtĩg ken jo, ã kósin tag ti,” he tóg, Topẽ tỹ jẽnẽ jafã ti, Zacarias mỹ.
Kỹ tóg ti mỹ: “hã ra sóg kófa nĩ ha. Kar inh prũ fi tóg kófa nĩ ha ke gé. Kỹ ẽg mỹ tá krỹg mũ vỹ?” he mũ.
Kỹ tóg ti mỹ: “tỹ sóg Gabriel nĩ,” he mũ. “Topẽ nĩgja tá inh jẽgtĩ. Hã ra tóg inh jẽnẽ, sỹ ã mỹ vẽnh vĩ sér tag tó jé,” he tóg.
“Ha vé, vĩ vãnh nĩ jé ã tóg ke mũ ha, ha vem nĩ. Vĩ vãnh nĩ ki ã tóg isỹ ã mỹ nén tó mũ tag kurã ẽn pétẽm ke mũ. Ã hã ne tóg sỹ ã mỹ nén tó mũ tag kri fig tũ nĩ'. Ti kurã ki ã tóg venh mũ,” he tóg.
Hã ra vẽnh kar ẽn tóg re tá ti jãvãnh nỹtĩ nĩ. Ag mỹ tóg e tĩ, ti tỹ Topẽ ĩn kã tá kãkutẽ vãnh han kỹ.
Vãhã tóg kãkutẽ mũ. Hã ra tóg vĩ vãnh jẽ sir. Kỹ tóg ag mỹ kãgran mũ, ti nĩgé tỹ. Hã ki ag tóg ki kanhrãn mũ sir, ti tỹ Topẽ ĩn kã tá nén nẽ ve ja ẽn ki.
Ti vĩ vãnh nĩ hã ra tóg ti tỹ Topẽ tũ ki rĩr ẽn fĩn rãm mũ sir. Kar kỹ tóg ti ĩn ra tĩ mũ sir.
Kejẽn ti prũ fi tóg kufyg mũ sir, Isabel fi. Kỹ fi tóg kysã tỹ 5 (ke) ki hẽ kã tá tĩ tũ nĩ, fi mỹ sér tĩn kỹ.
“Topẽ hã ne inh jagãgtãn',” he fi tóg. “Inh ve tóg, kỹ tóg inh mỹ'ãg tỹ tũ' hé. Inh kurĩ to fag tóg: Topẽ hỹn fi to kórég nĩ, he ja nĩgtĩ. Hã ra tóg fag vĩ tỹ tũ' hé,” he fi tóg mũ.
Isabel fi kufy nĩ ki kysã tỹ 6 (ke) vẽ sir. Kỹ Topẽ vỹ ti tỹ jẽnẽ jafã tỹ Gabriel jẽnẽ mãn mũ, ti tỹ Jesus mur ke tónh tĩg jé. Kỹ tóg ga tỹ Galiléia ra tĩ mũ, ẽmã tỹ Nazaré ra.
Tá tytãg ũ fi tóg nĩ nĩ. Ũn mén ja tũ fi vẽ. Fi jiji hã vỹ: Maria, he mũ. Fi mén ke vỹ tỹ José nĩ. Davi krẽ'krẽ ũ vẽ, José ti.
Fi hã mỹ tóg vẽnh ven mũ sir. Kỹ tóg fi mỹ: “ã mỹ há?” he mũ. “Topẽ vỹ ã jagãgtãn, kỹ tóg ã ve há han mũ,” he tóg mũ.
Fi tỹ ti ve kỹ fi tóg jũrũn ke mũ. Ti vĩ tóg fi mỹ e tĩ. “Ti tỹ ne tó nẽ, hỹn?” he fi tóg mũ.
Kỹ Topẽ tỹ jẽnẽ jafã tóg fi mỹ: “inh kamẽg tũg ra,” he mũ. “Topẽ vỹ ã jagãgtãn mỹr,” he tóg.
“Ha vé, kufyg jé ã tóg ke mũ. Kỹ ã tóg kósin ke mũ. Ã tỹ ti jijin kỹ ti mỹ: Jesus, hem nĩ.
Tỹ tóg ũn mág jẽnh ke mũ. Kỹ ag tóg ti to: ũ tỹ kynhmỹ nĩ ẽn kósin vẽ, henh ke mũ. Ẽg jóg tỹ Topẽ vỹ, ti tỹ pã'i mág han ke mũ, vãsỹ ti jógjóg ve tỹ Davi jẽgja kã.
Kỹ tóg tỹ pã'i mág nĩnh mũ sir, Jacó krẽ kar to. Ti tỹ tỹ pã'i mág nĩ tag vỹ tũ' henh ke tũ nĩ,” he tóg.
Kỹ fi tóg ti mỹ: “hã ra sóg ũ mré nỹ ja tũ nĩ ver,” he mũ. “Kỹ inh hẽ ri kenh mũ?” he fi tóg, ti mỹ.
Kỹ tóg fi mỹ: “Topẽ kuprĩg vỹ ã kri tĩnh ke mũ, ti kãnhvég ti,” he mũ, “kỹ tóg ti jykre tỹ ã kósin ti han ke mũ. Hã kỹ ag tóg ti to: Topẽ kósin vẽ, henh ke mũ.
Ha vé, ã mré ke tỹ Isabel fi vỹ kufy nĩ ha, fi kófa ra. Kysã tỹ 6 (ke) han fi tóg huri, kufy nĩ ki. Fi to ãjag tóg: kurĩ fi tóg nĩ, he tĩ vẽ, hã ra fi tóg kufy nĩ ha.
Topẽ hã ne nén kar han há nĩ'. Hã kỹ tóg isỹ ã mỹ tó mũ tag han ke mũ gé,” he tóg.
Kỹ fi tóg ti mỹ: “tỹ sóg Topẽ mỹ rãnhrãj tĩ fi nĩ,” he mũ. “Kỹ tóg inh mỹ há tĩ, ã tỹ inh mỹ tó mũ tag ti,” he fi tóg. Kỹ tóg tĩ mũ sir, Topẽ tỹ jẽnẽ jafã ti.
Ti tĩg kar kỹ fi tóg fũrũn tĩ mũ sir, Isabel fi jamã ra. Ga tỹ Judéia tá pãnónh e ẽn tá tóg nĩ.
Fi tỹ Zacarias ĩn tá jun kỹ fi tóg fi mỹ: “ã mỹ há?” he mũ.
Fi tỹ fi vĩ mẽ kỹ fi kósin tóg fi kã ki vo mũ. Kỹ Topẽ kuprĩg vỹ fi krĩn mũ.
Kỹ fi tóg jamã hára Maria fi mỹ: “Topẽ vỹ ã ve há han, fag kar kã mĩ tóg ã kuprẽg,” he mũ. “Kỹ Topẽ vỹ ã kósin ve há han mũ gé, ã tỹ ũn venh ke mũ tag ti.
Inh Senhor mỹnh fi hã ne tóg inh venh kãtĩ mũ', kỹ tóg inh mỹ sér pẽ tĩ',” he fi tóg.
“Ha vé, isỹ ã vĩ mẽ kỹ inh kósin tóg inh kã ki vo mũ. Ti mỹ tóg sér tĩ.
Ã hã ne tóg Topẽ vĩ kri fi', ti tỹ ã mỹ vẽnh vĩ jẽnẽn kỹ. Hã kỹ tóg ã ve há han. Kỹ ã tóg venh ke mũ, ti tỹ ã mỹ nén tó ja ti,” he fi tóg, Isabel fi, Maria fi mỹ.
Kỹ Maria fi tóg: “Topẽ mỹ sóg vĩ há han ke mũ gé,” he mũ. “Inh mỹ tóg tỹ ũn mág nĩ, ẽg Senhor ti.
Kỹ inh fe tóg mrin ke mũ, isỹ tỹ Topẽ tũ nĩn kỹ, isỹ tỹ ẽg kren han tĩ ẽn tũ nĩn kỹ.
Inh ki tóg ẽvãnh mỹr. Tỹ sóg ti mỹ rãnhrãj tĩ fi nĩ. Inh pijé tỹ ũn mág fi nĩ', hã ra tóg inh ki ẽvãnh. Kỹ vẽnh kar tóg iso: Topẽ vỹ fi ve há han, henh ke mũ.
Topẽ hã ne inh mỹ ẽg tỹ nén ve vãnh han', ti tar nĩn kỹ, hã kỹ tóg inh mỹ ti tỹ nén tó ja tag han. Jykre kuryj ti nĩ, Topẽ ti, kỹ ti jiji tóg ẽg mỹ mẽ há tĩ.
Ẽg jagãgtãn tóg tĩ, ẽg jógjóg ve ag, ẽg han mũ fag, ẽg krẽ ke gé. Ũ tỹ ti vĩ kri fig mũ kar jagãgtãn tóg nĩgtĩ mỹr, ha mẽ.
Jykre e tóg nĩ, kỹ tóg ẽg tỹ nén han vãnh hynhan tĩ. Ũ tỹ: vẽsóg ki inh nén kar han tĩ, he mũ ẽn ag jykre tỹ tóg tũ' henh ke mũ,” he fi tóg.
“Pã'i mág ag tỹ tóg ũn kãsir han tĩ. Kỹ tóg ũn kãsir ag tỹ ũn mág han tĩ.
Ũn jagtar ag mỹ tóg nén ũ há kar vin tĩ, ũ tỹ ti vĩ mẽ sór mũ ẽn ag kar mỹ. Ũn riko ag mỹ tóg: ha mũ jẽg, he tĩ. Kỹ tóg ag mỹ nén ũ nĩm tũ nĩgtĩ, kỹ ag tóg jagtar nỹtĩ ha, ũ tỹ ti vĩ mẽ jãvãnh ẽn ag, fag ke gé.
Israel ag jagãgtãn tóg mũ, ti mỹ rãnhrãj tĩ ag, ti tỹ vãsỹ ag jagãgtãn ke ẽn to jykrén kỹ. Ẽg hã vẽ, ẽg jagãgtãn tóg.
Ẽg jógjóg ve ag mỹ tóg ti tỹ ẽg jagãgtãn ke tó ja nĩgtĩ, Abraão mỹ, ti krẽ'krẽ ag mỹ ke gé. Kỹ tóg vãhã ti vĩ ẽn to jykrén kỹ han mũ, ti tỹ vãsỹ nén tó ja ẽn ti. Hã kỹ ti tỹ ẽg jagãgtãn ke ẽn tóg tũ' henh ke tũ nĩ,” he fi tóg, Topẽ mỹ vĩ há han kỹ.
Kỹ fi tóg Isabel fi mré kysã tãgtũ han mũ sir. Kar kỹ fi tóg fi jamã ra vỹn ke mũ sir.
Fi tĩg kar kỹ Isabel fi tóg kejẽn fi kósin venh ke kurã tá krỹg mũ sir. Kỹ fi tóg vég mũ. Hã ra tóg gré nỹ.
Kỹ fi rã nỹtĩ fag vỹ ti vég mũ gé, fi kanhkã fag ke gé. Topẽ tỹ fi jagãgtãn mẽg fag tóg mũ. Kỹ fag tóg fi mré fi kósin to mỹ sér nỹtĩ sir.
Ti mur kar kỹ kurã tỹ 8 (ke) ki ag tóg ti gré fár junun kym kãmũ mũ. Kỹ ag tóg ti panh jiji tỹ ti jijin sór mũ, hã vỹ: Zacarias, he mũ.
Hã ra ti mỹnh fi tóg: “vó,” he mũ. “João vẽ,” he fi tóg mũ.
Kỹ ag tóg fi mỹ: “ã kanhkã jiji tũ vẽ hã ra,” he mũ.
Kỹ ag tóg ti panh ki jẽmẽg mũ. Ag nĩgé tỹ ag tóg ti mỹ: “ti jiji hỹn hẽ ri kenh mũ'?” he mũ.
Kỹ tóg ag mỹ ki rán jafã to vĩ mũ. Kỹ tóg ki rán kỹ: “ti jijin hã vỹ: João, he mũ,” he mũ. Kỹ tóg ag mỹ e tĩ sir.
Kỹ tóg vãhã vĩ há' he mãn mũ sir. Kỹ tóg Topẽ mỹ vĩ há han mũ, ti mỹ sér tĩn kỹ.
Kỹ fag rã nỹtĩ kar vỹ kamẽg mũ. Vẽnh kar tỹ vẽnh vĩ ẽn tỹ vẽmén kỹ tóg, ga tỹ Judéia mĩ vẽnh kar kri rũm mũ.
“Gĩr tag hỹn hẽ ri kenh mũ?” he fag tóg mũ. Topẽ tỹ ti ki rĩr há han tóg ve há tĩ, hã kỹ tóg fag mỹ e tĩ.
Kỹ Topẽ kuprĩg vỹ ti panh tỹ Zacarias krĩn mũ, kỹ tóg:
“tỹ ti ũn mág jẽ, ẽg povo tỹ Israel kri, ẽg Senhor ti, hã vỹ: Topẽ, he mũ. Ẽg ki tóg ẽvãnh nĩgtĩ, ti tỹ ti tũ ag krenkren han jé. Ẽg hã vỹ tỹ ti tũ nỹtĩ,” he tóg.
“Ti mỹ rãnhrãj tĩ tỹ Davi krẽ'krẽ ag kã ũn pir ẽn vỹ ẽg krenkren han ke mũ, ẽg tỹ ti vĩ jẽmẽn kỹ. Ũn mág pẽ vẽ, Davi krẽ'krẽ ẽn ti. Topẽ tỹ ẽg mỹ nén han mũn hã vẽ.
Hã kỹ tóg vãsỹ tó ja nĩ. Ti vĩ tó tĩ ag vỹ tag tugtó ja nĩgtĩ, ti tũ ẽn ag.
Ũ tỹ hẽn ri ke ag vỹ ẽg kókén sór mũgtĩ, hã ra tóg ag jo ẽg krenkren han mũ, ũ tỹ ẽg to kórég tãvĩ nỹtĩ ag jo.
Topẽ tỹ ẽg jógjóg ve ag mỹ tó ja ẽn han ja tóg nĩ, ẽg jagãgtãn kỹ. Ag mré tóg vẽjykre han ja nĩ, kỹ tóg vãhã ẽn ki króm mũ sir.
Ẽg jógjóg ve tỹ Abraão mỹ tóg:
“ã krẽ'krẽ ag krenkren han jé sóg ke mũ, ũ tỹ ag kókén sór mũ ag jo, ha vem nĩ,” he ja nĩ. “Sỹ ag krenkren han kỹ ag tóg sir jatun mỹ isũ han ke mũ, mũmẽg tũ nĩn kỹ,” he ja tóg nĩgtĩ.
“Nén ũ vẽnh mỹ han ke tũ ag tóg nĩ, kurã kãtĩg ke mũ ẽn kã. Ag tỹ ga kri mũn kỹ ag tóg vẽjykre kuryj tãvĩ han ke mũ, isũ han kỹ. Kurã kar ki ag tóg sir inh jykre hã han ke mũ,” he ja tóg nĩgtĩ, Topẽ ti, Abraão mỹ,” he tóg, Zacarias ti.
Kỹ tóg ti kósin mỹ: “ha mẽ'!” he mũ. “Sĩ ã tóg nĩ ver. Ũ tỹ kynhmỹ nĩ ẽn vĩ tó jé ã tóg ke mũ, kỹ ag tóg ã to: Topẽ vĩ tó tĩ vẽ, henh ke mũ. Ẽg Senhor jo ã tóg tĩnh mũ, ã tỹ vẽnh kar mỹ Topẽ vĩ tó jé, kỹ ã tóg ti japry kure ri ke han ke mũ,” he tóg.
“Ag kanhrãn jé ã tóg ke mũ, Topẽ tỹ ẽg krenkren han sór ẽn to. Ẽg tỹ ti vĩ mranh tỹ tóg ẽg mỹ vẽnh pãte fón ke mũ, hã ki tóg ẽg krenkren han ke mũ, Topẽ ti,” he tóg.
“Topẽ tỹ ẽg jagãgtãn hã vẽ, ti tỹ ẽg to há tãvĩ nĩn kỹ. Ẽg ve jé tóg kãtĩg ke mũ, kỹ tóg rã tỹ jun ke ri ke nĩ, Cristo mur ke ti.
Ẽg tỹ ti ki kagtĩg nỹtĩn kỹ tóg ẽg mỹ kuty ri ke nĩ. Hã ra tóg ti kãtĩg kỹ ẽg mỹ kurã han mũ. Kỹ tóg ẽg mỹ ti japry ven ke mũ. Jagma mũn kỹ ẽg tóg ti jykre kusa venh ke mũ,” he tóg, ti kósin mỹ.
Zacarias fag tỹ João ve jan hã vẽ, fag tỹ kófa nỹtĩ ra. Kỹ tóg fag mỹ mog mũ sir. Tar tóg jẽ sir. Krĩ há tóg nĩ gé. Kỹ tóg ẽmã tũ mĩ tĩ mũ ver, ti tỹ povo tỹ Israel ag mỹ Topẽ vĩ kãmén ke jo.
João mur kar kỹ ga kri pã'i mág tỹ Augusto vỹ kejẽn vẽnh vĩ jẽnẽg mũ, vẽnh kar tỹ ag jiji ránrán mũ jé. Ti ga ki ke kar ag mỹ tóg vẽnh vĩ ẽn jẽgnẽg mũ.
Ag tỹ vãhã vẽjykre tag han. Cirênio vỹ tỹ ga tỹ Síria kri pã'i tỹ governador nĩ, Augusto tỹ vẽnh vĩ jẽnẽg mũ ẽn kã.
Kỹ ag tóg mũ kãn mũ, ag jógjóg ve ag jamã ja ẽn ra, ag tỹ tá ag jiji ránrán jé.
Kỹ José tóg tĩ mũ gé, ti prũnh ke fi mré, Maria fi. Ẽmã tỹ Nazaré tá fag tóg pa mũ. Kỹ fag tóg ga tỹ Judéia ra mũ mũ, ẽmã tỹ Belém ra, Davi jamã ja ra. Davi krẽ'krẽ vẽ, José ti. Kỹ ti prũnh ke fi vỹ ti mré tĩ mũ, hã ra fi tóg kufy jagy nĩ.
<range>
Fag tỹ tá nỹtĩ ki fi tóg fi kurã pétẽm mũ.
Kỹ fi tóg fi kósin vég mũ sir. Gré ti nỹ, fi kósin ve tag ti. Kỹ fi tóg ti pãg kỹ koso kã kã ti fig mũ. Ðn vỹ funfór nỹtĩ, hã kỹ fag tóg vẽnh mẽg jo ĩn krẽm nỹtĩ ja nĩgtĩ.
Kuty ẽn kã ũ tỹ mé ki rĩr tĩ ag vỹ ag japỹ tá ag mẽg ki rĩr nỹtĩ.
Hã ra vãhã Topẽ tỹ jẽnẽ jafã vỹ ag mỹ vẽnh ven mũ, kanhkã tá. Topẽ tỹ jẽngrẽ vỹ ag kri rũm ke mũ. Kỹ ag tóg kamẽg kỹ jũrũn ke mũ sir.
Kỹ tóg ag mỹ: “inh kamẽg tũg ra,” he mũ. “Isỹ ãjag mỹ vẽnh vĩ há tónh ke vẽ, kỹ tóg ãjag mỹ sér tĩnh mũ. Kỹ vẽnh kar vỹ mẽnh ke mũ gé, povo kar, kỹ ag fe tóg mrin kenh mũ sir.
Ãjag krenkren han tĩ vỹ ũri mur, hã vỹ: Cristo, he mũ. Davi jamã ja tá tóg mur. Tỹ tóg ẽg Senhor nĩ ha mỹr.
Ha mũ jẽg, ãjag tỹ gĩr ẽn ve jé. Koso kã kã tóg pãg kỹ nỹ nĩ. Hã ki ãjag tóg ti ki kanhró nỹtĩnh mũ,” he tóg ag mỹ.
Kỹ ũ tỹ hẽn ri ke ag vỹ vãhã vẽnh ven mũ sir, kanhkã tá. Ẽn ag vỹ Topẽ mỹ vĩ há han mũ.
“Topẽ vỹ tỹ ũn mág pẽ nĩ,” he ag tóg mũ. “Kynhmỹ ti nĩ, vẽnh kar kãfór ti nĩ. Kỹ ẽprã ke ag vỹ jatun mỹ nỹtĩ, ag krĩ kusa tĩn kỹ, Topẽ tỹ ũ to há ag, fag mré hã,” he ag tóg mũ.
Kar ag tóg tũ' he mũ sir, ag tỹ kanhkã ra mũn kỹ. Ag tỹ tũ' he kar kỹ ag tóg jagnẽ mỹ: “mũ nỹ, ẽg tỹ ti ve jé. Ẽg Senhor hã ne tóg ẽg mỹ vẽnh vĩ jẽnẽ,” he mũ.
Kỹ ag tóg fũrũnrũn mũ mũ sir. Ag tỹ tá junjun kỹ ag tóg Maria fi vég mũ, José ti ke gé, gĩr sĩ ti ke gé. Koso kã kã tóg pãg kỹ nỹ nĩ.
Hã kỹ ag tóg vẽnh kar mỹ kãmén mũ.
Kỹ tóg ag kar mỹ e tĩ sir, ge ra tóg ag mỹ sér tĩ.
Kỹ Maria fi tóg to jykrén mũ gé sir. Fi pijé kã jatun mũ', to jykrén tãvĩ han fi tóg nĩ nĩ.
Kỹ ag tóg sir ag mẽg to vỹnvỹn ke mũ gé. Topẽ mỹ ag tóg vĩ há han mũ. “Ti hã ne tóg ẽg mỹ ti tỹ jẽgnẽ jafã ag tỹ vẽnh vĩ jẽnẽ ja nĩ', hã kỹ ẽg tóg vé,” he ag tóg mũ sir.
Kar kurã tỹ 8 (ke) vỹ tũg mũ. Kỹ tóg gĩr sĩ ẽn gré fár junun kym ke kurã pétẽm mũ sir. Kỹ fag tóg ti jijin kỹ ti mỹ: Jesus, he mũ. Topẽ tỹ jẽnẽ jafã vỹ ti jiji tag tó ja nĩ, ti mỹnh fi tỹ ver ti tỹ kufyg tũ ki.
Kurã tỹ 40 (ke) tũg kỹ fi vãkre tóg tũ' he mũ. Moisés vỹ vãsỹ Judeu ag mỹ vẽjykre tag rán ja nĩ, fag tỹ gĩr ve kar kỹ vẽnh kykũnh ke ti.
Topẽ vĩ ki tag vỹ rán kỹ nĩ gé, hã vỹ: “Judeu fag kósin ve tỹ gré nỹn kỹ tóg tỹ ẽg Jóg Mág tỹ Topẽ tũ nỹ,” he mũ.
Hã kỹ José fag tóg Topẽ mỹ fag kósin ve ven sór mũ gé. Ti mỹ fag tóg nén ũ pũn sór mũ, hã vỹ: sórãg régre, ke tũ nĩ kỹ ton régre, he mũ.
Hã ra Jerusalém tá ũ tóg nĩ nĩ, ti jiji hã vỹ: Simeão, he mũ. Ũn jykre kuryj vẽ. Topẽ kamẽg tóg tĩ, ti kuprĩg tỹ tóg jagrẽ nĩ. Ti tỹ Israel ag krenkren han ke mũ ẽn jãvãnh tóg tĩgtĩ.
Kỹ Topẽ kuprĩg vỹ ti mỹ: “Cristo ve jé ã tóg ke mũ, ã ter ke to hã, Topẽ tỹ ti jẽnẽn kỹ,” he ja nĩgtĩ.
Topẽ kuprĩg tỹ ti krĩn kỹ tóg kejẽn Topẽ ĩn ra tĩ mũ. Ti tỹ tá jẽ ra fag tóg Jesus va kãmũ mũ, fag tỹ Topẽ mỹ sórãg pũn jé.
Simeão tỹ fag ve kỹ tóg Jesus vãg mũ sir, kỹ tóg ti to Topẽ mỹ vĩ há han mũ.
“Ẽg Jóg Mág,” he tóg. “Vãhã ã tóg inh jé prẽr ke mũ, kỹ sóg jatun mỹ tĩg ke mũ ha. Ã tỹ inh mỹ nén tó jan han ã tóg huri,” he tóg.
“Ũ tỹ ẽg krenkren han ke mũ tag ti ve inh huri, Cristo ti.
Vẽnh kar mỹ ã tóg ã tỹ ẽg krenkren han ke mũ tag ven huri.
Kỹ tóg ẽg mỹ jẽngrẽ ri ke nĩ. Kỹ povo kar vỹ ti jẽngrẽ tag venh ke mũ, fóg ag kar, kanhgág ag kar ke gé. Ẽg povo tỹ Israel tỹ ã tóg ũn mág han huri,” he tóg, Simeão ti, Topẽ mỹ.
Kỹ Jesus mỹnh fag vỹ ti vĩ mẽg mũ, kỹ tóg fag mỹ e tĩ, ti tỹ Jesus to nén tó mũ ẽn ti.
Kỹ Simeão vỹ fag mỹ vĩ há han mũ gé. “Topẽ vỹ ãjag ve há han mũ,” he tóg. Kỹ tóg fi mỹ: “ha vé, Israel tỹ hẽn ri ke ag vỹ ti tugrĩn mũ há han ke mũ, jãvo ũ tỹ hẽn ri ke ag vỹ ti tugrĩn mũ kónãn ke mũ gé. Kỹ ag tóg ti kato vĩnh ke mũ gé, Topẽ tỹ ti jẽnẽg mũ ra,” he mũ.
“Kỹ ã tóg ti tugrĩn vẽsỹrénh ke mũ,” he tóg fi mỹ. “Kỹ tóg rógro tỹ ã fe tỹ gynh ke ri ke nĩnh mũ, ã vẽsỹrénh ke ti,” he tóg.
Kỹ ũ fi tóg tá nĩ gé, fi jiji hã vỹ: Ana, he mũ. Topẽ vĩ tó tĩ ũ fi vẽ. Fanuel kósin fi vẽ. Kỹ fi jógjóg ve vỹ tỹ Aser nĩ. Kófa pẽ fi nĩ ha. Fi tỹ fi mén mré prỹg tỹ 7 (ke) han kar kỹ tóg ter ja nĩ.
Kỹ fi tóg vãhã prỹg tỹ 84 (ke) han mũ sir, mén tũ nĩ ki. Kurã kar ki fi tóg Topẽ ĩn hã krẽm nĩgtĩ. Tá fi tóg Topẽ tũ han nĩgtĩ. Ti mré fi tóg vẽmén tĩ, nén ũ ko mẽ kã.
Ẽn fi vỹ Simeão tỹ Topẽ ĩn krẽm Jesus va jẽ ra: “inh mỹ tóg há tĩ, sỹ ti ven kỹ,” he mũ gé, Topẽ mỹ. Kar kỹ fi tóg vẽnh kar mỹ gĩr sĩ ẽn kãmén mũ, ũn krenkren sór mũ ag mỹ, Jerusalém tá.
Kỹ fag tóg Moisés tỹ vẽnh kykũnh to nén rán ja ẽn han kãn mũ sir. Kar kỹ fag tóg sir fag jamã ra vỹnvỹn ke mũ, Nazaré ra.
Kỹ gĩr tóg mog mũ sir. Komẽr hã tóg tar jẽ sir. Kỹ tóg vẽnh kanhrãn há han mũ. Topẽ vỹ ti ve há han mũ gé.
Prỹg kar ki fag tóg Jerusalém ra mũ tĩ, fénhta tỹ Páscoa ve jé. Fag jykre vẽ.
Jesus tỹ 12 (ke) anos han kỹ tóg fag mré tĩ mũ gé.
Fénhta tỹ tũ' hen kỹ fag tóg vỹnvỹn ke mũ. Hã ra tóg Jerusalém tá nĩ nĩ.
Fag tỹ ti vég tũ nĩn kỹ fag tóg: “ti hỹn ẽg jo vyr, ẽg mré kãmũ mũ fag mré,” he mũ. Kỹ fag tóg kurã ẽn ki mũ mũ, jatun mỹ. Hã tỹ kuty tá fag tóg ti jãvãnh mũ, fag to há kar fag kãmĩ.
Hã ra fag tóg ti vég tũ nĩ. Kỹ fag tóg tỹ vaj kỹ Jerusalém ra vỹnvỹn ke mãn mũ gé.
Vãhã fag tóg tá ti vég mũ. Topẽ ĩn krẽm tóg nĩ nĩ, ẽg kanhrãn tĩ ag mré. Ag vĩ mẽg tóg nĩ nĩ, kỹ tóg ag ki jẽmẽg mũ gé.
Ti vĩ tóg vẽnh kar mỹ e tĩ. To jykrén há han tóg mũ. Kỹ ẽg kanhrãn tĩ ag tóg ti mré vẽmén nỹtĩ nĩ.
Ti mỹnh fag tỹ ti ve kỹ tóg fag mỹ e tĩ gé sir. Kỹ fi tóg ti mỹ: “inh kósin',” he mũ. “Ã tỹ tag kã ne han nĩ nẽ? Ã jóg mré sóg ã jãvãnh to kanẽ jur,” he fi tóg, ti mỹ.
Hã ra tóg fi mỹ: “ãjag ne tóg inh jãvãnh ja nĩ',” he mũ. “Inh panh pẽ ĩn krẽm sóg nĩ nĩ mỹr, kỹn mỹ ãjag mỹ vẽnh mỹ?” he tóg.
Hã ra tóg fag tỹ to jykrén tũ tĩ.
Kỹ tóg fag mré Nazaré ra tĩ mũ. Tá tóg jatun mỹ fag mré nĩ nĩ sir. Fag tỹ ti mỹ nén tó mũ han tóg mũ. Hã ra ti mỹnh fi pijé nén kar ẽn kã jatun mũ'.
Kỹ tóg mog mũ sir. Krĩ há tãvĩ tóg nĩ. Topẽ vỹ ti ve há han mũ gé. Kỹ ti jykre tóg vẽnh kar mỹ há nĩ sir.
Kejẽn tóg Tibério tỹ Roma tá tỹ vẽnh kar kri pã'i mág pẽ nĩ kri 15 (ke) anos han mũ. Ẽn kã Pôncio Pilatos vỹ tỹ, ga tỹ Judéia kri pã'i tỹ governador nĩ. Kỹ Herodes vỹ tỹ Galiléia kri pã'i tỹ governador nĩ gé. Jo ti jãvy tỹ Filipe vỹ tỹ ga tỹ Ituréia tá pã'i tỹ governador nĩ gé, ga tỹ Traconites tá ke gé. Jãvo Lisânias vỹ tỹ ga tỹ Abilene tá tỹ pã'i tỹ governador nĩ.
Ẽn kã Caifás vỹ tỹ Topẽ tũ ki rĩr tĩ ag pã'i mág nĩ, Anás mré. Kỹ vãhã Topẽ vỹ Zacarias kósin tỹ João mỹ: “ha Israel ag mỹ vẽnh ven tĩg,” he mũ, ti tỹ ẽmã tũ ja tá nĩn kỹ.
Kỹ tóg tĩ mũ sir, goj tỹ Jordão jagma. Tĩg kỹ tóg vẽnh kar jyvẽn mũ. Ag mỹ tóg: “ã kype jé sóg ke mũ, ã tỹ ã jykre kórég tovãnh kỹ. Kỹ Topẽ tóg ã tỹ ti vĩ mranh ja tỹ ã mỹ vẽnh pãte fón mũ,” he mũ.
Vãsỹ tóg rán kỹ nĩ. Topẽ vĩ tó tĩ tỹ Isaías vỹ: “ẽmã tũ ja tá tóg jẽnh ke mũ, ga kórég tá,” he ja nĩ. “Tá tóg ag mỹ: “ẽg Senhor kãtĩg ke jo vẽnh jãnhkrikrig nĩ,” henh ke mũ. “Ẽpry kurég ãjag tóg tĩ, ãjag pã'i mág jun ken kỹ.
Ti kãgnó tỹ ãjag tóg kyjer' he tĩ. Kar kỹ ãjag tóg ẽpry sór kar kũm tĩ gé. Ti jonjor kugrynh kãn ãjag tóg tĩ. Ti sunsór vãvãm kãn ãjag tóg tĩ gé, ãjag tỹ ẽmĩn han kỹ. Kỹ tag ri ke han nĩ, ãjag jykre kórég tỹ.
Hã kỹ ẽprã ke kar vỹ Topẽ tỹ ẽg krenkren han ke ti venh ke mũ,” he ja tóg nĩ.
Gen kỹ tóg ag jyvẽn mũ, ag tỹ ti to kãmũn kỹ, ti tỹ ag kygpe jé. E tãvĩ ag nỹtĩ. Ag jyvẽn kỹ tóg ag mỹ: “pỹn ri ke ãjag tóg nỹtĩ, ãjag jykre pãno tãvĩ nỹtĩn kỹ,” he mũ. “Ũ nỹ ãjag mỹ: “Topẽ jũ venh ke tũ ãjag nĩ,” he tĩ'?
Ãjag jykre pãno tugvãnh ra, ãjag tỹ ti jũ ve jãvãnh tĩn kỹ. Vẽjykre há han ra, ẽg tỹ ãjag jykre tãg ve jé. Hã ra ãjag tóg jagnẽ mỹ: “Abraão krẽ vỹ tỹ ẽg nỹtĩ, kỹ Topẽ hỹn ẽg to jũnh ke tũ nĩ,” he tĩ. Hã tũ vẽ hã ra. Ãjag jykre pãno ẽn to ãjag tóg jagtar ke mũ, ha vem nĩ. Topẽ vỹ pó tag tỹ Abraão krẽ'krẽ hynhan ki kanhró nĩ, ãjag jẽgja kã.
Ãjag tỹ tóg tũ' henh ke mũ, ãjag tỹ ãjag jykre pãno tovãnh tũ nĩn kỹ,” he tóg, “Ẽg tỹ ka gỹn ri ke tóg nĩ. Ti kanẽn vãnh jẽn kỹ ẽg tóg tỹ pĩ han tĩ. Tag ri ke han jé tóg ke mũ, ãjag tỹ vẽjykre há han tũ nĩn kỹ,” he tóg ag mỹ.
Kỹ ũn e ag tóg ti mỹ: “kỹ ẽg hỹn hẽ ri kenh mũ, ẽg tỹ Topẽ jykre han jé?” he mũ.
Kỹ tóg ag mỹ: “ã kur régre nĩn kỹ ũn kur tũ ẽn mỹ ũ nĩm nĩ,” he mũ. “Ã vẽjẽn tỹ ũn kókĩr ẽn mỹ vẽnh kãpãm nĩ gé,” he tóg.
Kỹ ũ tỹ governo mỹ imposto kaja mãg tĩ ag vỹ João to kãmũ mũ gé. Kỹ ag tóg ti mỹ: “ẽg kanhrãn tĩ', ẽg hỹn hẽ ri kenh mũ?” he mũ gé.
Kỹ tóg ag mỹ: “pã'i mág tỹ jãnkamy to ãjag mỹ nén tó mũ ẽn hã ri ke mãn nĩ,” he mũ. “Ker kãfãn kỹ mãn sór hẽ',” he tóg ag mỹ.
Kỹ porisa ag vỹ: “kỹ ẽg hỹn hẽ ri kenh mũ?” he mũ gé sir. Kỹ tóg ag mỹ: “ũ tũ mãn sór tũg nĩ,” he mũ. “Ũ to vãsãn tũg nĩ. Ũ to ón tũg nĩ. Ag jãnkamy mãn tũg nĩ. Ãjag rãnhrãj to ãjag tóg jãnkamy vég tĩ. Kỹ ti kãfór mãn sór tũg nĩ,” he tóg.
Kỹ vẽnh kar ag tóg João to: “ti mỹ tỹ Cristo tũ nĩ vỹ?” he mũ.
Kỹ tóg ag mỹ: “inh pijé tỹ Cristo nĩ',” he mũ. “Goj hã tỹ sóg ãjag kygpég tĩ. Cristo vỹ Inh nón kãtĩg mũ, ha mẽ. Inh kãfór ti nĩ. Sỹ tỹ ti mỹ rãnhrãj tĩ nĩnh ke vẽ vẽ, sỹ ti pẽn né kunũnh jé. Hã ra sóg tỹ ti krẽm ke pẽ jẽ. Topẽ kuprĩg tỹ tóg ãjag jagrẽ han ke mũ, kỹ tóg pĩ ri ke nĩ,” he tóg.
“Ti kãtĩg vỹ tỹ ẽg tỹ rãgró rẽn ri ke nĩ. Ti rẽn kar kỹ ẽg tóg ti fár pũn tĩ, kar kỹ ẽg tóg pãjó krẽm ti kanẽ vin han tĩ. Cristo kãtĩg kỹ tóg ri ke nĩ. Ũ tỹ ti to há ag mỹ tóg: “ha kãmũ jẽg,” henh ke mũ. Ũ tỹ ti to kórég ag vãm jé tóg ke mũ, pĩ ki, hã ra tóg nhyn kenh ke tũ pẽ nĩ,” he tóg.
Hã kỹ João tóg vẽnh kar mỹ Topẽ vĩ sér tó mũ, ag jyvẽn kỹ.
Kỹ tóg pã'i mág tỹ Herodes jyvẽn mũ gé, ti prũ fi to, hã vỹ: Herodias fi, he mũ. Ti jãvy prũ ja fi vẽ, hã ra tóg fi péju kỹ fi tỹ prũg mũ. Nén ũ vẽnh mỹ e han tóg tĩ, hã kỹ tóg ti jyvẽn mũ.
Kar kỹ tóg nén ũ vẽnh mỹ ũ han mãn mũ gé sir. João ség tóg mũ, ti tỹ ti jyvẽn tugrĩn.
Ti tỹ ver se kỹ jẽ tũ nĩn kỹ tóg ag kygpe kãn mũ. Kỹ tóg kejẽn Jesus kypég mũ gé. Kỹ Jesus tóg Topẽ mré vĩ mũ, ti tỹ ti kype kar kỹ. Kỹ vãhã kanhkã tóg nor' he mũ.
Kỹ Topẽ kuprĩg vỹ kanhkã tá kãtére mũ, ti kri. Tỹ tóg sórãg ve nĩ. Kỹ kanhkã tá vẽnh vĩ tóg mẽ há tĩ. Kỹ tóg: “tỹ ã inh kósin pir jẽ, tỹ ã tóg inh fe pẽ jẽgtĩ,” he mũ.
Jesus vỹ 30 anos han mũ, ti tỹ vẽnh kar mỹ Topẽ kãmén ve ki. “José kósin vẽ,” he ag tóg tĩ ti to, hã ra tóg tỹ ti kósin tũ nĩgtĩ. Eli kósin vẽ, Jesus ti, kỹ Eli ẽn vỹ tỹ ti vovô nĩ. Ti jo ke ag jigjin hã vẽ, hã vỹ: Eli,
Matate, Levi, Melqui, Janai, José,
Matatias, Amós, Naum, Esli, Nagai,
Maate, Matatias, Semei, José, Jodá,
Joanã, Resa, Zorobabel, Salatiel, Neri,
Melqui, Adi, Cosã, Elmadã, Er,
Josué, Eliézer, Jorim, Matate, Levi,
Simeão, Judá, José, Jonã, Eliaquim,
Meleá, Mena, Matatá, Natã, Davi
Jessé, Obede, Boaz, Sala, Nassom,
Aminadabe, Admim, Arni, Esrom, Peres, Judá,
Jacó, Isaque, Abraão, Tera, Naor,
Serugue, Reú, Pelegue, Éber, Selá,
Cainã, Arpaxade, Sem, Noé, Lameque,
Matusalém, Enoque, Jarede, Malalel, Cainã,
Enos, Sete, Adão. Adão vỹ tỹ Topẽ tỹ há nĩ. Jesus jóg'jóg ve ag hã vẽ.
Jesus vỹ Topẽ kuprĩg tỹ jagrẽ nĩ. Hã kỹ tóg goj tỹ Jordão tá vỹn ke mũ, ti kype kỹ jẽn kỹ. Ti tĩg kỹ Topẽ kuprĩg vỹ ti krĩn mũ.
Kỹ tóg ẽmã tũ ja ra tĩ mũ sir, ga kórég ra. Tá tóg kurã tỹ 40 (ke) han mũ, ẽmã tũ ja tá. Kỹ Japo vỹ ti tỹ ti jóg vĩ mranh han sór mũ, hã ra Jesus tóg ke tũ nĩ. Jẽg tũ tóg nĩ, kurã tỹ 40 (ke) ki. Kỹ tóg kókĩr mũ sir.
Ti kókĩr nĩn kỹ Japo vỹ ti mỹ: “tỹ ã tóg Topẽ kósin nĩ mỹr. Hã kỹ pó tag tỹ ẽmĩ han nĩ, ã tỹ ko jé,” he mũ.
Kỹ tóg ti mỹ: “hã ra tag tóg rán kỹ nĩ, ha mẽ: “ẽmĩ tãvĩ jamẽn kỹ ẽg rĩnrĩr tũ nỹtĩ, Topẽ vĩ hã jamẽn kỹ ẽg rĩnrĩr nỹtĩ.” Hã kỹ tóg sỹ ti vĩ mranh jãvãnh tĩ, ẽmĩ to,” he mũ.
Kỹ tóg ti mré krĩ ra tãpry mũ. Kỹ tóg ti mỹ ga kar ven kãn mũ, ũ tỹ kri mũ kar ag ke gé.
Kỹ tóg ti mỹ: “isũ vẽ mỹr,” he mũ. Japo ti. “Ã mỹ sóg tovãnh kãn sór mũ, ã tỹ tỹ vẽnh kar tag ag pã'i jẽ jé. Kỹ nén sĩnvĩ tag kar vỹ tỹ ã tũ nĩnh mũ. Ũ tỹ han mũ ẽn tỹ inh mỹ: “té,” hen kỹ sóg isỹ ũn kuprẽg mũ ẽn mỹ nĩm tĩ sir.
Ã hã mỹ sóg tovãnh sór mũ ha, ã tỹ inh krẽm grĩnh ke kỹ inh mỹ: “Topẽ vỹ tỹ ã nĩ, hen kỹ,” he tóg.
Kỹ tóg ti mỹ: “tag vỹ rán kỹ nĩ, ha mẽ: “ẽg pã'i tỹ Topẽ hã krẽm ẽg tóg ẽg jakrĩ tỹ grĩnh' ke tĩ, ti hã to ẽg tóg: Topẽ vẽ, he tĩ,” he tóg, Topẽ vĩ tỹ rán kỹ nĩ ki. Hã kỹ tóg sỹ mranh jãvãnh tĩ,” he tóg.
Kỹ tóg ti mré tĩg mãn mũ, Jerusalém ra. Tá ag tóg Topẽ ĩn to jãpry kỹ ti nĩno tá nỹtĩ nĩ. Kỹ tóg tá Jesus mỹ: “Topẽ kósin vỹ tỹ ã nĩ,” he mũ.“ Kỹ ki hũm nĩ.
Tag vỹ rán kỹ nĩ, ha mẽ: “ti tỹ jẽgnẽ jafã ag mỹ tóg tónh mũ, kỹ ag tóg ã ki rĩr ke mũ.
Ag nĩgé tỹ ag tóg ã kãgmĩnh ke mũ, kỹ ã tóg rỹj ke tũ nĩ. Ã pẽn vỹ rỹj ke tũ nĩ gé,” he tóg, Topẽ vĩ tỹ rán kỹ nĩ ki. Kỹ jatun mỹ hũm nĩ,” he tóg.
Kỹ tóg ti mỹ: “kỹ tag vỹ rán kỹ nĩ gé, ha mẽ,” he mũ. “Topẽ mỹ: ã mỹ ã tỹ nén tó ja ẽn han mũ vỹ? he tũg nĩ,” he tóg mũ gé, Topẽ vĩ tỹ rán kỹ nĩ ki. Hã kỹ sóg hũm ke tũ nĩ,” he tóg.
Kỹ Japo vỹ ti tỹ nén tónh ke mũ ẽn tó kãn ja nĩ, hã kỹ tóg Jesus tovãnh mũ ver, ti tỹ kejẽn ti mré vĩ mãn jé, kurã ũ kã.
Kỹ tóg tĩ mũ sir, Topẽ kuprĩg tỹ ti krĩn kỹ. Ga tỹ Galiléia ra tóg tĩ mũ. Kỹ vẽnh kar tóg ti kãme mẽ kãn mũ sir, ga ẽn tá ke kar ag.
Kỹ tóg ag kanhrãn mũ sir, ag vẽnh kanhrãn jafã krẽm. Kỹ ti vĩ tóg ag mỹ e tĩ. Hã kỹ ag tóg ti to vĩ há han mũ sir.
Kỹ tóg Nazaré tá jun mũ gé, ti tỹ hẽ tá mog ja ẽn tá. Kỹ tóg ti tỹ nén han tĩ ẽn han mũ. Vẽnh kán ke kurã ki tóg culto venh tĩ mũ. Tá tóg sir jẽgnẽ mũ, Topẽ vĩ rá to ke jé.
Kỹ ag tóg ti mỹ Isaías tỹ rá jun mũ. Kỹ tóg livro kavãn kỹ to ke kỹ tag tó mũ, ha mẽ:
“Topẽ kuprĩg vỹ inh krĩn mũ. Inh jagrẽ vẽ mỹr. “Ũn jagtar ag mỹ inh vĩ tóm nĩ,” he tóg inh mỹ. Inh jẽnẽg tóg mũ, isỹ ũn sigse kỹ nỹtĩ ag kygvãn jé, isỹ ũn kyvó ag tỹ ẽvãnh há han jé, isỹ ag tỹ ũn vóg kónãn mũ ag ki rĩr há han jé, ag jatu nỹtĩ jé,
isỹ vẽnh kar mỹ: ũri ẽg jóg mág vỹ ẽg kren han sór mũ, he jé,” he tóg, Isaías ti, vẽnh rá ẽn ki. Hã to tóg ke mũ.
To ke kar kỹ tóg ũ tỹ ki rĩr tĩ ẽn mỹ nĩm mãn mũ. Kỹ tóg nĩ mũ sir. Hã ra vẽnh kar tóg ti ki ẽvãnh mũ, ti vĩ mẽ jé.
Kỹ tóg: “vãsỹ rán kỹ nĩ tag mẽ ãjag tóg,” he mũ. “Ũri ke vẽ. Inh hã to tóg tag rán ja nĩ, Isaías ti,” he tóg.
Kỹ tóg ag mỹ e tĩ sir. “Ki hã tóg tó mũ,” he ag tóg mũ. Kỹ ag tóg ti to: “José kósin vẽ mỹr, ẽg mré ke ẽn, hã ra tóg ẽg kãfór nĩ sór mũ,” he mũ.
Kỹ Jesus tóg ag mỹ: “ãjag hỹn iso jykrén kónãn sór mũ,” he mũ. “Médico mỹ ẽg tóg: kur vẽsỹ há' hé,” he tũ nĩgtĩ. Ãjag hỹn inh mỹ: ẽmã tỹ Cafarnaum tá ã tóg ũn kagyga ag tỹ há' hé, kỹ kur tag ki ẽg tỹ há' he gé, ã tỹ vẽnh kar tỹ há' he sór nĩn kỹ, he sór mũ,” he tóg.
Kỹ tóg ag mỹ: “ti jamã tá ke ag tóg Topẽ vĩ tó tĩ to é he tĩ',” he mũ. “Hã kỹ ãjag tóg iso é he tĩ gé.
Ha mẽ. Elias to jykrén nĩ. Ti tỹ ga kri tĩ mũn kã Topẽ tóg ti mỹ ta kutẽ vãnh han ke tó ja nĩgtĩ. Kỹ ta tóg kutẽ vãnh han mũ, prỹg tãgtũ kri kysã tỹ 6 (ke) ki. Kỹ tóg prỹg tĩ sir, ga ẽn mĩ, vẽjẽn tóg tũ' he mũ sir.
Kỹ tóg Elias jẽnẽ, ti tỹ ẽmã tỹ Sarepta ra tĩg jé, Sidom to hã. Tá fóg ũ fi tóg nĩ nĩ, ũn mén ter ja fi. Fi hã mré tóg jẽg mũ sir. Topẽ tỹ fi hã to ti jẽnẽ ja vẽ, ti tỹ fi kren han jé. Elias jamã tá fag tóg e ja nỹtĩgtĩ gé, ũn mén ter ja fag. Hã ra Topẽ tóg fóg ẽn fi hã to ti jẽnẽ ja nĩgtĩ,” he tóg.
“Kỹ Eliseu to jykrén nĩ gé, vãsỹ Topẽ vĩ tó tĩ ẽn to. Ti tỹ ga kri tĩ mũn kã ũ tỹ vẽnh kaga kren vãnh han mũ ag tóg e ja tĩgtĩ gé. Hã ra ag tóg ti mỹ to vĩ ja tũ nĩgtĩ, ti tỹ ag tỹ há' hen jé. Kuvar há tá fóg tóg kãtĩg ja nĩgtĩ, Naamã ti, ga tỹ Síria tá. Kỹ ẽn hã ne Eliseu mỹ to vĩ kỹ há' he ja nĩgtĩ, inhhã. Ge ãjag tóg nỹtĩgtĩ, iso,” he tóg.
Kỹ ũ tỹ ti vĩ mẽg mũ ag fe tóg gỹm ke mũ sir, Jesus to.
Jẽgjẽg nẽgnẽ kỹ ag tóg ti pãnfón kãpa mũ sir. Ag tỹ kãgnó ki ti fón sór vẽ, ti tỹ ki kutẽ kỹ ter jé sir. Nazaré vỹ pãnónh tá nĩ, ag jamã ti.
Hã ra Jesus tóg ag fĩn rãm kỹ ag ré kỹ tĩ mũ. Ti tỹ ag tóg hẽ ri ke tũ nĩ sir. Ti vĩ kri ag tóg fi jãvãnh nỹtĩ, ti jamã tá ke ag.
Kỹ tóg Cafarnaum ra tĩ mũ. Tá jun kỹ tóg vẽnh kán ke kurã ki ag kanhrãn mũ.
Kỹ ti vĩ tóg ag mỹ e tĩ. Vẽnh kar vĩ kãfór ti nĩ.
Hã ra ũn jagrẽ kórég tóg tá nĩ nĩ. Kỹ tóg prẽr kỹ:
“ha mẽ, ã tỹ ẽg tỹ hẽ ri kenh ke nẽ, Nazaré tá Jesus'?” he mũ. “Ã mỹ ẽg tũg sór mũ'? Ã ki kanhró sóg nĩ. Ã pir mỹ ã tóg tỹ Topẽ mré ke nĩ. Ti tũ pẽ vỹ tỹ ã nĩ,” he tóg.
Hã ra tóg vĩ tar han kỹ: “vĩ tũg ra!” he mũ. “Ti tovãnh ra!” he tóg. Kỹ ti jagrẽ kórég ẽn tóg ti ter tĩ han kỹ ti ki kutẽ mũ sir. Ti kókég tũ tóg nĩ.
Kỹ tóg vẽnh kar mỹ e pẽ tãvĩ tĩ sir. Jagnẽ mỹ ag tóg: “ne nẽ hỹn?” he mũ. “Vẽjagrẽ kórég ag mỹ tóg vĩ tĩ, kỹ ag tóg ki ke tĩ, ti kamẽg kỹ. Ti hỹn tỹ ag kri ke nĩ,” he ag tóg mũ sir.
Kỹ ti kãme tóg vẽnh kar kri rũm ke kãn mũ sir, ga ẽn tá.
Kỹ tóg vẽnh kanhrãn jafã ẽn ki kutẽ kỹ Simão Pedro ĩn ra tĩ mũ. Hã ra ti má fi vỹ kaga kỹ nỹ nĩ. Rỹg jagy han kỹ fi tóg nỹ nĩ. Kỹ ag tóg ti mỹ fi tó mũ.
Kỹ tóg fi mỹ: “rỹg mãn tũg nĩ,” he mũ. Kỹ fi rỹ ẽn tóg tũ' he mũ sir. Kỹ fi tóg vẽsỹmér nĩ kỹ ag ki rĩr mũ sir.
Rã tỹ pun ke kar kỹ ag tóg ũn kagyga ag tatĩ kãmũ mũ. Kỹ tóg ti nĩgé tỹ ag mẽgmẽ kỹ ag tỹ hághá' he kãn mũ.
Vẽjagrẽ kórég pan kãn tóg mũ gé, ag to jũ kỹ. Ag panh ke to hã ag tóg prẽr tĩ, kỹ ag tóg: “Topẽ kósin vỹ tỹ ã nĩ,” he tĩ. Ti ki kanhró ag tóg nỹtĩ, ti tỹ tỹ Cristo nĩ ti. Hã ra tóg ag mỹ: “vĩ tũg ra,” he mũ.
Tỹ vaj kỹ Jesus tóg ẽmã tũ ja ra tĩ mũ, vẽnh péju kỹ. Kỹ vẽnh kar tóg ti jãvãnh kãn mũ. Vãhã ag tóg ti vég mũ. Kỹ ag tóg ti mỹ: “ẽg ré kỹ tĩ tũg nĩ,” he mũ.
Hã ra tóg: “vó, ẽmã ũ tá sóg ag mỹ Topẽ vĩ tónh ke mũ gé,” he mũ. “Hã jé Topẽ tóg inh mỹ: ha ag mỹ vẽnh ven, he ja nĩ,” he tóg.
Kỹ tóg ga tỹ Judéia mĩ tĩ mũ sir. Tĩg kỹ tóg ag mỹ Topẽ vĩ tó mũ sir, ag vẽnh kanhrãn jafã krẽm.
Kejẽn tóg goj nig mág tỹ Galiléia fyr tá Topẽ vĩ kãmén jẽ nĩ. Hã ra vẽnh e tãvĩ vỹ ti pénĩn nỹtĩ nĩ, kỹ ag tóg ti kutãn mũ sir.
Hã ra tóg goj fyr tá canoa régre vég mũ. Tỹ ũ tũn mũ ag tóg kãpa kỹ pirã kugmĩ jafã kupég nỹtĩ nĩ.
Kỹ tóg Simão canoa kã ra rã kỹ ti mỹ: “goj kuju kã tá tĩn sĩ han,” he mũ. Vãhã tóg kã kã nĩ kỹ jatun mỹ vẽnh e ẽn ag kanhrãn mũ sir.
Ag kanhrãn kar kỹ tóg Simão mỹ: “goj kuju ra tĩn, ti nig ja ra,” he mũ. “Tá ã rede tỹ goj ki fón, ã tỹ pirã kugmĩ jé,” he tóg.
Kỹ tóg ti mỹ: “kuty tag kã ẽg tóg rede tỹ ki fón', ki fón' he ja nĩgtĩ vẽ. Hã ra ẽg tóg nén ũ kãgmĩ ja tũ nĩ. Hã ra sóg ã vĩ tugrĩn ki fón mãn ke mũ ha,” he mũ.
Ti tỹ ki fón kỹ tóg kugmĩ mág mũ. Fór tóg mũ, rede ti, kỹ tóg jaran ke mũ, ti kufy jagy tãvĩ nĩn kỹ.
Kỹ tóg ti régre ag mỹ: “kuri, ẽg mré ké!” he mũ, ti nĩgé tỹ ag mỹ ven kỹ. Kỹ ag tóg canoa régre ẽn fãn mũ, pirã tỹ. Hã kỹ tóg ki punpun ke kren mũ sir.
Kỹ tóg Simão mỹ e tĩ. Kỹ tóg Jesus krẽm grĩnh kỹ ti mỹ: “ã hỹn inh ré kỹ tĩg mũ ha. Topẽ vĩ mranh ja inh nĩgtĩ. Kórég inh nĩ,” he mũ.
Pirã e pẽ tỹ ge ve ja tũ ti nĩ. Hã kỹ Jesus jykre tóg ti mỹ e tĩ,
Zebedeu krẽ tỹ Tiago mré João mỹ ke gé. Simão mré ag tóg rãnhrãj mũgtĩ. Simão tỹ ti mỹ: “ã hỹn inh ré kỹ tĩg mũ ha,” hen kỹ tóg ti mỹ: “vó, mũmẽg tũg nĩ,” he mũ.“Pirã kugmĩ há ã tóg nĩ. Ã kanhrãn jé sóg ke mũ, ã tỹ ẽprã ke ag tỹ inh ki ge han jé,” he tóg.
Kỹ ag tóg ag canoa tỹ nig fyr tá fi han kar kỹ, ag tũ tovãnh kãn kỹ Jesus mré mũ mũ sir.
Kỹ tóg kejẽn ẽmã ũ tá nĩ nĩ. Hã ra ũ tỹ vẽnh kaga kren vãnh han kỹ nĩ ũ tóg ti tá jun mũ. Lepra he mũ ẽn tóg ti kri rũm ke kãn ja nĩ. Jesus krẽm grĩnh ke kỹ tóg ti mỹ: “ã mỹ isỹ há' he sór tũ? To tar ã tóg nĩ,” he mũ.
Kỹ tóg ti nĩgé tỹ ti mẽg kỹ: “he,” he mũ. Kỹ ti kaga kren vãnh ẽn tóg há' he mũ sir vẽsỹmér.
Kỹ tóg ti mỹ: “ker ũ mỹ tó hẽ',” he mũ. “Topẽ tũ ki rĩr tĩ hã mỹ tóm nĩ. Kỹ Topẽ mỹ Moisés tỹ vãsỹ nén tó ja ẽn nĩm nĩ. Hã tugrĩn vẽnh kar vỹ ã tỹ há' he mũ tag ki kanhrãn mũ,” he tóg.
Kỹ ti kãme tóg vẽnh kar kri rũm ke mũ. Kỹ ũ tỹ hẽn ri ke ag tóg ti vĩ mẽnh kãmũ mũ, ti tỹ ag tỹ há' he jé gé.
Hã ra tóg ag ré kỹ ẽmã tũ ja ra tĩ mũ, Topẽ mré vẽmén jé.
Kejẽn tóg ag kanhrãn nĩ nĩ. Pã'i tỹ hẽn ri ke ag tóg ti vĩ mẽg nỹtĩ, Fariseu ag, Topẽ vĩ to ẽg kanhrãn tĩ ag, kuvar há tá ke ag, ga tỹ Galiléia tá ke ag, ga tỹ Judéia tá ke ag, Jerusalém tá ke ag ke gé. Hã ra Topẽ tóg ti tar han, hã kỹ tóg ũn kaga tỹ hẽn ri ke tỹ há' he kãn mũ.
Kỹ vãhã ũ ag tóg ũn kãnhgrĩ vyn kỹ kãmũ mũ. Ag tỹ Jesus mỹ ti ven sór vẽ.
Hã ra tóg tá fór tãvĩ nĩ, kỹ ag tóg ti tá junjun tũ nĩ sir. Kỹ ag tóg ĩn to jãpry kỹ ti kri ĩn kunũg mũ. Ti nor ki ag tóg ti térem mũ, Jesus jẽ ẽn kukãm.
Kỹ tóg ag tỹ ti ki ge kỹ nỹtĩ vég mũ. Hã kỹ tóg ũn kãnhgrĩ mỹ: “ã tỹ Topẽ vĩ mranh ja ẽn tỹ tũ' he vẽ ha, vỹ,” he mũ.
Hã ra ti vĩ tóg pã'i ag mỹ e tĩ. Kỹ ag tóg ti to jykrén kónãn mũ. “Ti tỹ ne tó nẽ hỹn'? Topẽ to vĩ kónãn vẽ mỹr. Topẽ hã ne ti pir mỹ ũ tỹ ti vĩ mranh mũ ẽn mỹ tỹ tũ' he há nĩnh mũ',” he ag tóg mũ.
Hã ra tóg ag tỹ nén to jykrén mũ ki kanhró nĩ. Kỹ tóg ag mỹ: “ãjag tỹ ne jé iso jykrén kónãn nẽ?” he mũ.
“Ne nỹ ãjag mỹ vẽnh mỹ nỹ?” he tóg.“Ũn tĩg vãnh tag mỹ sóg: “ã tỹ Topẽ vĩ mranh ja ẽn tỹ tũ' he vẽ ha,” hé. Sỹ ti mỹ: “nĩ ra, tĩg ra,” henh ke vẽ gé. Hã ran mỹ ãjag mỹ vẽnh mỹ?” he tóg.
“Isỹ ãjag mỹ inh jykre ven sór vẽ. Tỹ sóg ẽprã ke fi kósin nĩ. Topẽ vĩ mranh tỹ vẽnh pãte fón ke tá sóg krỹg ke mũ. Hã ven jé sóg ke mũ ãjag mỹ,” he tóg. Hã kỹ tóg ũn kãnhgrĩ mỹ: “nĩ ra, ã kur gé tĩg, ã ĩn ra,” he mũ.
Kỹ tóg vãhã jẽgnẽ mũ sir. Ti kur gég tóg mũ, ag rĩnve. Ti ĩn ra tóg tĩ mũ, Topẽ mỹ vĩ há han kỹ, ũn kãnhgrĩ ja ẽn ti.
Kỹ tóg vẽnh kar mỹ e tãvĩ tĩ. Topẽ mỹ ag tóg vĩ há han mũ gé, “ẽg kãfór ti nĩ,” hen kỹ. “Ge ve ja tũ ẽg nỹtĩ,” he ag tóg mũ sir.
Kar kỹ tóg tĩg mãn mũ. Kỹ tóg ũ tỹ governo mỹ imposto kaja mãg tĩ vég mũ, ti jiji hã vỹ: Levi, he mũ. Ti rãnhrãj han tóg nĩ nĩ. Kỹ tóg ti mỹ: “inh mré kãtĩg,” he mũ.
Kỹ tóg jẽgnẽ kỹ ti mré tĩ mũ sir, ti tũ kar ré kỹ.
Kỹ Levi tóg ti mỹ fénhta mág han mũ. Kỹ ũ tỹ governo mỹ jãnkamỹ mãg tĩ ũ ag vỹ tá nỹtĩ gé, ag mré ke ũ ag ke gé.
Kỹ tóg pã'i ag mỹ kórég nĩ. Hã kỹ ag tóg ti mré mũ tĩ ag mỹ: “ãjag ne tóg governo mỹ jãnkamy mãg tĩ ag mré jẽg mũ'. Topẽ vĩ mranh tĩ ag vẽ,” he mũ.
Hã ra tóg ag mỹ: “hỹ, ag mré sóg jẽg mũ,” he mũ. “Hã mẽ, ũn kaga tũ ag vỹ médico venh mũ tũ nĩgtĩ. Ũn kaga ag hã vỹ ti venh mũ tĩ,” he tóg.
“Inh pijé ũ tỹ vẽjykre kuryj han mũ ag mỹ: ãjag jykre tovãnh ra, he sór tĩ'. Ũ tỹ Topẽ vĩ mranh tĩ ẽn ag hã mỹ sóg: ãjag jykre kórég tovãnh ra, he sór tĩ. Hã jé sóg ãjag mỹ vẽnh ven,” he tóg, Jesus ti.
Kỹ Fariseu ag tóg ti mỹ: “João Batista mré mũ tĩ ag vỹ vãkrég tĩ, vẽjẽn ki. Kỹ ag tóg Topẽ mré vĩ mág han tĩ gé. Kỹ Fariseu mré ke ag tóg vãkrég tĩ gé. Jo ã mré mũ tĩ ag ne tóg vãkrég tũ nĩgtĩ. Jẽg ag tóg tĩ, kurã kar ki,” he ag tóg mũ.
Kỹ tóg ag mỹ: “hỹ,” he mũ. “Vẽnh prũg venh kãmũ mũ ag pijé vãkrég tĩ'. Fénhta vẽ mỹr, kỹ tóg vẽnh kar mỹ sér tĩ. Tỹ sóg, ũn prũg mũ ẽn ri ke nĩ, hã kỹ tóg, inh mré mũ tĩ ag mỹ sér tĩ,” he tóg.
“Hã ra tóg kejẽn jun mũ, inh kurã ti, ha vem nĩ. Kỹ ag tóg inh pére mũnh mũ. Ẽn kã hã ag tóg vãkrenh ke mũ,” he tóg.
Kỹ tóg fag mỹ: “inh jykre tãg vỹ, ge nỹnh mũ, ha mẽ,” he mũ. “Ẽg pijé, ẽg kur tãg kókég tĩ', ẽg tỹ ẽg kur si jar kã nĩm jé. Ẽg tỹ jagnẽ mré ki sigse kỹ tóg ki par tũ nĩnh mũ,” he tóg.
Kỹ tóg ag mỹ: “vinho vỹ ge nĩgtĩ gé,” he mũ gé. “Ẽg pijé vinho tãg tỹ nén fár si tỹ sako há ki kujẽg tĩ'. Kunãnh kỹ tóg jar ke mũ, sako ti, kỹ vinho ẽn tóg tũ' henh ke mũ.
Vinho tãg tỹ sako tãg ki kujẽn ke vẽ mỹr,” he tóg. Ti tỹ ti jykre tãg tón hã vẽ. Hã ra tóg vinho kãjãg mũ ri ke nĩ.
Kỹ tóg ag mỹ: “ẽg pijé vinho si kron kar kỹ ũn tãg kron sór tĩ',” he mũ gé. “Ti si hã tóg inh mỹ kron há nĩ, he ẽg tóg tĩ,” he tóg, ti jykre tãg tó kỹ. Hã ra ag jykre si tóg ag mỹ há nĩ, ũ tỹ ti vĩ mẽg mũ ag mỹ.
Kejẽn tóg vẽnhkán ke kurã ki trigo kré mĩ tĩ mũ, ti mré mũ tĩ ag mré. Kỹ ag tóg trigo mó ẽn tỹ kam ke mũ sir. Ag nĩgé tỹ rynhranh kỹ ag tóg ti kanẽ ko mũ sir.
Hã ra Fariseu ũ ag tóg ag vég mũ. Ag mỹ vẽnh rãnhrãj vẽ, ag tỹ trigo rynhranh mũ ẽn ti. Hã kỹ ag tóg ag mỹ: “ãjag ne tóg nén han ke tũ han mũ nĩ', vẽnhkán ke kurã ki',” he mũ.
Hã ra tóg ag mỹ: “vó,” he mũ. “Ag kókĩnkĩr vẽ mỹr,” he tóg. “Davi to jykrén nĩ, ti mré mũ tĩ ag to ke gé. Ti kókĩr kỹ tóg ti tỹ nén han ke tũ han gé, hã ra Topẽ pijé ti to jũ mũ'.
Topẽ ĩn kã ra tóg rã, Davi ti. Tá tóg Topẽ jamĩ ẽn kó. Ti tỹ konh ke tũ vẽ vẽ, Topẽ tũ ki rĩr tĩ ag hã tỹ konh ke vẽ vẽ. Hã ra tóg kó, ti mré mũ tĩ ag mỹ tóg vẽnh kãpópãm gé. Rán kỹ tóg nĩ nĩ mỹr,” he tóg.
Kỹ tóg ag mỹ: “tỹ sóg vẽnhkán ke kurã to pã'i nĩ mỹr,” he mũ. “Tỹ sóg ẽprã ke fi kósin nĩ,” he tóg.
Vẽnhkán ke kurã ũ ki tóg vẽnh kanhrãn jafã krẽm ag kanhrãn mũ. Tá ũ tóg nĩ. Ti nĩgé vỹ tóg ja nĩ.
Kỹ ẽg kanhrãn tĩ ag tóg Jesus tỹ rĩr mũ, Fariseu ag ke gé. “Ti mỹ ti tỹ há' he sór tũ, tỹ vẽnhkán ke kurã ra'? Ti tỹ ti tỹ há' he kỹ ẽg tóg pã'i ag mỹ ti kãmén mũ,” he ag tóg.
Hã ra Jesus tóg ag tỹ nén to jykrén mũ ki kanhró nĩ. Kỹ tóg ũn nĩgé tóg ẽn mỹ: “kunĩg,” he mũ. “Tag kã jẽnh kãtĩg,” he tóg ti mỹ. Kỹ tóg kãtĩg kỹ kã jẽ mũ sir.
Kỹ tóg ag mỹ: “sỹ ãjag ki jẽmẽnh ke,” he mũ. “Vẽnhkán ke kurã ki ẽg hỹn ne han mũ', ẽg tỹ Topẽ vĩ ki króm jé? Ẽg mỹ hỹn nén ũ há han mũ'? Ẽg mỹ hỹn nén ũ kórég han mũ'? Ẽg mỹ ũ kren han mũ hỹn'? Ẽg tỹ ũ tén kỹn mỹ há nĩnh mũ hỹn'?” he tóg. Hã ra ag tóg ti mỹ nén ũ tó tũ nĩ.
Kỹ tóg ag ki ẽvãnh kãn kỹ ũn nĩgé tóg ẽn mỹ: “ã nĩgé tỹ krỹg hé,” he mũ. Kỹ tóg tỹ krỹg he mũ sir. Ti tỹ tỹ krỹg he kỹ tóg há' he mũ, ti nĩgé tóg ẽn ti.
Kỹ tóg vẽnh kar mỹ e tĩ. Ag fe tóg gỹm ke mũ, kỹ ag tóg jagnẽ mỹ: “ẽg ti tỹ hẽ ri kenh mũ hỹn',” he mũ, “ti kãgmĩnh mũ, vó?” he ag tóg.
Ẽn kã tóg kejẽn pãnónh ra tĩ mũ, Topẽ mré vẽmén jé. Kuty ẽn kã tóg Topẽ mré vĩ nĩ ki kurãg mũ.
Tỹ vaj kỹ tóg ti mré mũ tĩ ag jé prẽr kãn mũ, kỹ tóg ag kã mĩ ũ tỹ 12 (ke) ag hã kuprẽg mũ. Ag to tóg: “sỹ ũn vin mũ ag,” he mũ, hã vỹ: apóstolo, he mũ.
Ag hã vẽ, ha mẽ: Simão, ti jiji ũ hã vỹ: Pedro, he mũ, ti jãvy tỹ André ke gé, Tiago ke gé, ti jãvy tỹ João mré, Filipe ke gé, Bartolomeu ke gé,
Mateus ke gé, Tomé ke gé, Tiago ke gé, Alfeu kósin tag ti, Simão ke gé, ag tỹ ũ to: Zelote, he mũ tag ti,
Judas ke gé, Tiago kósin tag ti, Judas Iscariotes ke gé, ũ tỹ Jesus vatánh tá pã'i ag mỹ ti kãmén ke mũ tag ti.
Kỹ Jesus tóg ag mré pãnónh ẽn tá kãtére mũ sir, kỹ tóg kyjer tá jẽ nĩ. Ti mré mũ tĩ tỹ hẽn ri ke ag vỹ tá nỹtĩ gé, fag ke gé. Ũ tỹ hẽn ri ke ag vỹ ti ki junjun ja nĩgtĩ, ga tỹ Judéia tá kãmũ kỹ, ẽmã tỹ Jerusalém tá ke gé, ẽmã tỹ Tiro tá ke gé, Sidom tá, goj kafã tũ fyr tá kãmũ kỹ ke gé. Hã kỹ tóg fór pẽ tãvĩ nĩ.
Kỹ tóg ũn jagrẽ kórég ag tỹ há' he mũ, ag jagrẽ kórég pan kỹ, fag mré hã.
Kỹ vẽnh kar vỹ ti kã krỹ' he sór mũ sir, hã jé ag tóg ti ki junjun mũ. Kỹ ũ tỹ ti kã krỹ' he mũ ẽn ag vỹ há' he kãn mũ, ti tỹ ti jykre tar tỹ ag tỹ há' hen kỹ.
Kỹ tóg ti mré mũ tĩ ag ki ẽvãnh mũ, kỹ tóg ag mỹ: “Topẽ vỹ ãjag ve há han mũ, ãjag tỹ: “kórég ẽg tóg nỹtĩ,” hen kỹ,” he mũ. “Kỹ ãjag tóg Topẽ tỹ tỹ ẽg pã'i nĩ venh ke mũ,” he tóg.
“Topẽ vỹ ãjag ve há han mũ, ãjag tỹ: inh kókĩr ri ke tóg tĩ, sỹ vẽjykre kuryj ve sór tĩ ẽn ti, hen kỹ. Kỹ ãjag tóg venh ke mũ,” he tóg. “Topẽ vỹ ãjag ve há han mũ, ãjag vẽsỹrénh mũn kỹ, ẽprã. Ãjag mỹ tóg sér tĩnh mũ, tá,” he tóg.
“Topẽ vỹ ãjag ve há han mũ, ag tỹ isugrĩn ãjag to kórég nỹtĩn kỹ, ãjag mỹ: “ha mũ jẽg, hen kỹ. Ag tỹ isugrĩn ãjag mỹ vĩ kónãn kỹ tóg há tĩ, ag tỹ ón kỹ ãjag jykre kórég tó kỹ. Tỹ sóg ẽprã ke fi kósin nĩ mỹr,” he tóg.
“Mỹ sér nỹtĩm nĩ, krĩ kuprã nỹtĩm nĩ, ag tỹ isugrĩn ãjag vóg kónãn mũ ra. Kỹ ãjag tóg kanhkã tá nén ũ há kar venh ke mũ, vẽnh kaja jé, isugrĩn. Ge ja ag tóg nĩgtĩ, ũ tỹ ãjag vóg kónãn mũ ag jógjóg ag. Vãsỹ Topẽ vĩ tó tĩ ag vóg kónãn he ja ag tóg nĩgtĩ gé,” he tóg.
“Hã ra Topẽ vỹ ãjag ve kónãn mũ, ãjag tỹ: “há ẽg tóg nỹtĩ,” hen kỹ. Ga kri mũn kỹ ãjag tóg nén ũ há vég tĩ, kỹ ãjag tóg kanhkã tá jun ke tũ nĩ,” he tóg.
“Topẽ vỹ ãjag ve kónãn mũ, ti tỹ ón kỹ ãjag mỹ sér tĩn kỹ, ẽprã, ãjag tỹ vẽjykre kuryj ve sór tũ nỹtĩn kỹ, ti tỹ ãjag mỹ ãjag kókĩnkĩr ri ke tũ nĩ kỹ, ẽprã. Kỹ ãjag tóg venh ke tũ nĩ. Vẽsỹrénh jé ãjag tóg ke mũ. Kỹ tóg ãjag kókĩnkĩr ri ke tĩnh mũ, tá. Kygfỹ jé ãjag tóg ke mũ,” he tóg.
“Topẽ vỹ ãjag ve kónãn mũ, vẽnh kar tỹ ãjag to vĩ há han mũn kỹ. Ãjag mỹ ti há tĩ, hã ra tóg Topẽ mỹ kórég nĩ. Ge ja ag tóg nĩgtĩ, ũ tỹ ãjag mỹ vĩ há han mũ ag jógjóg ag, ón kỹ Topẽ vĩ tó tĩ ẽn ag mỹ, vãsỹ. Ag mỹ ag tóg vĩ há han ja nĩgtĩ gé. Ag ri ke ãjag tóg nỹtĩ, vẽnh kar tỹ ãjag mỹ vĩ há han kỹ. Hã kỹ tóg ãjag ve kónãn mũ, Topẽ ti,” he tóg.
“Ũ tỹ ãjag kato vãsãnsãn mũ ẽn ag to fe nỹtĩm nĩ, inhhã. Ũ tỹ ãjag to jũ mũ ag mỹ nén ũ há han nĩ jãvo.
Ũ tỹ ãjag mỹ vĩ kónãn mũ ag mỹ vĩ há han nĩ gé. Ũ tỹ ãjag mỹ féfén mũ ag to Topẽ mré vĩm nĩ gé.
Ũ tỹ ãjag jamẽ ki tãnh kỹ ti mỹ ãjag jamẽ ũ ven nĩ gé, ti tỹ ãjag mỹ ki tãnh jé gé. Ũ tỹ ãjag pãritó mãn sór kỹ ti mỹ ãjag camisa mré nĩm nĩ gé.
Ũ tỹ ãjag mỹ nén ũ to: “inh mỹ nĩm, hen kỹ ti mỹ nĩm nĩ. Ũ tỹ ãjag tỹ nén ũ mãn kỹ ti mỹ: “inh mỹ isũ nĩm,” he tũg nĩ.
Ãjag tỹ ũ to: “ti tỹ inh mỹ tag han ra tóg há tĩ vẽ,” hen kỹ inhhã ti mỹ han nĩ, fi mỹ ke gé,” he tóg.
“Ũ ag tóg ãjag to há nỹtĩ. Ãjag tỹ tag ag hã to há nỹtĩn kỹ tóg tỹ nén ũ tũ nĩ ver. Vẽnh kar vỹ ge nỹtĩ gé. Ũ tỹ ag to há nỹtĩ ẽn ag hã to ag tóg há nỹtĩgtĩ gé, vẽnh kato. Hã ra tóg tỹ nén ũ tũ nĩ ver.
Ũ ag tóg ãjag mỹ vĩ há han tĩ. Ãjag tỹ ẽn ag hã mỹ vĩ há han kỹ tóg tỹ nén ũ tũ nĩ ver. Ge ag tóg nỹtĩ gé, Topẽ vĩ mranh tĩ ag. Ãjag tỹ ag mỹ vĩ há han kỹ ag tóg ãjag mỹ vĩ há han mũ gé, vẽnh kato. Há ti nĩ, hã ra tóg tỹ nén ũ tũ nĩ ver.
Ũ ag vỹ, ãjag tỹ ag mỹ prestar hen kỹ ãjag mỹ nĩm mãn mũ, ãjag tũ ti. Ãjag tỹ ag hã mỹ prestar he mãn kỹ tóg tỹ nén ũ tũ nĩ ver. Topẽ vĩ mranh tĩ ag vỹ ge nỹtĩ gé. Ãjag tỹ ag mỹ nĩm mãn kỹ ag tóg ãjag mỹ prestar he mãn mũ sir, ãjag tũ ti. Há ti nĩ, hã ra tóg tỹ nén ũ tũ nĩ ver.
Ag jãvo ũ tỹ ãjag kato vãsãnsãn mũ ag to há nỹtĩm nĩ, ha mẽ. Vẽnh kar mỹ prestar hem nĩ, ag tỹ ãjag mỹ ãjag tũ nĩm tũ hã ra. Kỹ ãjag tóg kanhkã tá venh ke mũ, ãjag tỹ ũri nén han mũ tag ri ke ti. Hã ki ãjag tóg tỹ Topẽ krẽ nỹtĩ, ãjag tỹ ti ri ke han kỹ. Ti hã ne vẽnh kar mỹ vĩ há han kãn tĩ ver', ũn jykre kórég kar ag mré hã.
Vẽnh kar jagãgtãn kãn nĩ, ẽg jóg ri ke,” he tóg.
“Kãnhmar ũ to vĩ kónãn tũg nĩ, kỹ Topẽ vỹ ãjag to vĩ kónãn ke tũ nĩ gé. Kãnhmar ũ to: “kórég ti nĩ,” he tũg nĩ, kỹ Topẽ vỹ ãjag to: “kórég ti nĩ,” henh ke tũ nĩ gé. Vẽnh kar mỹ vẽnh pãte fón nĩ, ke tũ nĩ mũ ra Topẽ vỹ ãjag mỹ vẽnh pãte fón ke tũ nĩ gé.
Ag mỹ nén ũ há kar nĩm nĩ, kỹ Topẽ vỹ ãjag mỹ nén ũ há kar nĩm ke mũ gé sir, hã ra tóg ãjag mỹ ẽn kãfór nĩm ke mũ, nén ũ há kar tỹ. Hỹ, ge ti nĩ. Ãjag tỹ ũ mỹ nén ũ há han kỹ Topẽ vỹ ãjag mỹ nén ũ há han ke mũ gé. Ãjag tỹ ũ mỹ nén ũ kórég han kỹ tóg ãjag mỹ hã ri ke han ke mũ gé,” he tóg.
Kỹ tóg ag kanhrãn kỹ ag mỹ: “tag ri ke ti nĩ,” he mũ gé. “Ũn kyvó tỹ ũn kyvó ũ mỹ: sỹ ã pére tĩg ke vẽ, hen kỹ ag tóg kãgnó ki vár kãn ke mũ.
Aluno pijé ti kanhrãn tĩ kãfór nĩnh mũ'. Ti tỹ kanhrãn há han kỹ tóg kejẽn ti kanhrãn tĩ ri ke nĩnh mũ.
Jykre kórég mág ãjag tóg nỹtĩ, hã ra ãjag régre jykre pãno sĩ ẽn tóg ãjag mỹ kórég nỹ'.
Kỹ ãjag tóg ti mỹ: “sỹ ã mỹ ã jykre kórég kurynh há tóg tĩ,” he tĩ', ãjag tỹ ãjag jykre pãno tãvĩ ẽn kurynh jãvãnh hã ra. Ke tũg ra. Ke tũ nĩ mũ ra ãjag tóg jykre régre nỹtĩ. Ãjag jykre kurynh vén nĩ, kar ãjag tóg ãjag régre ag jykre kurynh há han mũ,” he tóg.
“Ha vé, ka há pijé, kanẽ kórég han tĩ'. Kỹ ka kórég pijé, kanẽ há han tĩ gé'.
Ẽg tỹ ti kanẽ ve kỹ ẽg tóg: ũn kanẽ ko há ja vẽ, henh ke mũ. Ke tũ nĩn kỹ ẽg tóg: ũn kanẽ ko vãnh ja vẽ, henh ke mũ. Sónh to ẽg tóg, pẽnva vég tũ nĩgtĩ mỹr', kar ẽg tóg, vãnh tỹ jóhó to uva vég tũ nĩgtĩ gé.
Ge tóg nỹgtĩ, ẽg jykre ti. Ẽg jykre há nĩn kỹ ẽg tóg, nén ũ há kar to jykrén tĩ. Kỹ ẽg tóg, jagnẽ krĩn há han tĩ gé sir. Jãvo ẽg tỹ jykre kórég nĩn kỹ ẽg tóg, nén ũ kórég kar to jykrén tĩ. Kỹ ẽg tóg, jagnẽ krĩn kónãn tĩ gé sir. Hỹ, ge ti nĩgtĩ. Ẽg tỹ nén to jykrén tĩ ẽn hã kãmén ẽg tóg tĩ, jagnẽ mỹ,” he tóg.
“Ãjag ne tóg inh mỹ: Senhor', he tĩ'. Hã ra ãjag tóg isỹ ãjag mỹ nén tó mũ ẽn han vãnh nỹtĩgtĩ. Kỹ tóg vẽnh mỹ nỹ.
Ãjag tỹ inh ki ge kỹ, inh vĩ ki króm kỹ ãjag tóg sir, tag ri ke nỹtĩ, ha mẽ.
Ũ tóg, ti tỹ ĩn han jé kũm tĩ, ga kã há tá. Kỹ tóg ti nũna gunh gunh mũ sir. Kỹ vãhã goj tóg var mũ, kỹ tóg, ĩn kri rũm ke mũ. Hã ra tóg kókég tũ nĩ, goj ti.
Ãjag tỹ inh vĩ ki króm tũ nĩn kỹ tóg sir, tag ri ke nĩ, ha mẽ. Ũ tóg, ti tỹ ĩn han mũ ra krĩgmỹ ti nũna kafẽg mũ. Kỹ vãhã goj var ẽn vỹ, ti ĩn kri rũm ke mũ sir, kỹ tóg kutẽ mũ sir. Mráj kãn tóg mũ sir, ti nũna tỹ krĩgmỹ nỹtĩn kỹ. Ge ti nĩ, ũ tỹ inh vĩ jẽmẽ jãvãnh ẽn ti,” he tóg.
Jesus tỹ vẽnh kar kanhrãn kãn kar tóg ẽmã tỹ Cafarnaum ra tĩ mũ.
Tá fóg tỹ capitão tóg nĩ nĩ. Ti mỹ rãnhrãj tĩ tóg kaga nỹ nĩ. Krój pẽ tóg nỹ, kỹ tóg: “ti hỹn ter mũ ha,” he mũ. Ti to tóg há tãvĩ nĩ.
Ti tỹ Jesus kãme mẽ kỹ tóg ti mỹ vẽnh vĩ jẽnẽg mũ, Israel kófa ag tỹ, ti tỹ ti mỹ rãnhrãj tĩ ẽn kren han jé.
Kỹ ag tóg Jesus mỹ: “ã mỹ ti venh tĩg ke tũ'?” he mũ. “Fóg há vẽ.
Ẽg povo to tóg há tãvĩ nĩ. Ẽg mỹ tóg ĩn han ja nĩ, ẽg tỹ krẽm Topẽ vĩ tó jé,” he ag tóg mũ.
Kỹ tóg ag mré tĩ mũ. Ti tỹ ti ĩn to hã tĩ ra capitão tóg ti mỹ vẽnh vĩ jẽnẽ mãn mũ gé, ti mré ke ag tỹ. “Ti venh kãrãnh ke tũ ã nẽji nĩ, ti tỹ tỹ fóg nĩn kỹ,” he ag tóg. “Ã mỹn hỹn jagy nỹ, ã tỹ fóg ĩn kã ki sãn ken kỹ,” he ag tóg.
“Hã kỹ ti nẽji ã venh kãtĩg ke tũ nĩ gé, hã ra tóg ã mỹ vẽnh vĩ jẽnẽg mũ. Ã vĩ pir ki ã nẽji ti tỹ há' henh mũ,” he ag tóg.
“Ha vé, tỹ ti nẽji pã'i krẽm ke nĩ gé, kỹ porisa ag nẽji tỹ ti krẽm ke nỹtĩ gé. Hã kỹ ti nẽji pã'i jykre ki kanhró nĩ. Ti tỹ porisa ũ mỹ: kutĩg, hen kỹ ti nẽji tĩ tĩ, ti tỹ ti mỹ: kunĩg, hen kỹ ti nẽji kãtĩ tĩ gé. Ti tỹ ti mỹ rãnhrãj tĩ mỹ: tag han ra, hen kỹ tóg han tĩ. Ti vĩ tỹ tóg ag jẽgnẽg tĩ. Hã kỹ tóg ki kanhró nĩ. Ã vĩ tỹ ã nẽji ti mỹ rãnhrãj tĩ tỹ há' henh mũ,” he ag tóg mũ, capitão mré ke ag.
Kỹ tóg ti mỹ e tĩ. Kỹ tóg ag mỹ: “Israel ũ pijé ti ri ke nĩ', ti tỹ tỹ fóg hã ra',” he mũ. “Ki kanhró tóg nĩ mỹr, kỹ tóg inh ki rã kỹ jẽ. Ge ve ja tũ sóg nĩ. Há' he kỹ ti nĩ ha, ti mỹ rãnhrãj tĩ ti,” he tóg.
Kỹ ag tóg vỹnvỹn ke mũ, capitão ĩn ra, ti tỹ ũn jẽgnẽg mũ ag. Ag tỹ tá junjun mũ ra tóg há' he ja nĩ sir.
Kỹ Jesus tóg tĩ mũ gé sir, ẽmã tỹ Naim ra. Ti mré mũ tĩ ag tóg mũ mũ gé, fag mré hã. Kỹ vẽnh e ag tóg ti nón mũ mũ gé.
Ag tỹ ẽmã jy ró jãnkã tá junjun mũ ra ag tóg tá vẽser va kãmũ nĩ. Ag tỹ vẽnh kej tá ti péjunh mũ vẽ. Ti mỹnh fi tóg ag mré tĩ nĩ. Fi kósin pir vẽ. Ti panh tóg ter ja nĩ. Kỹ ũ tỹ hẽn ri ke ag vỹ fi mré mũ nĩ, fag ke gé.
Kỹ Jesus tóg fi vég mũ, kỹ fi tóg ti mỹ jagtar nĩ. Kỹ tóg fi mỹ: “fỹ tũg nĩ,” he mũ.
Kỹ tóg vẽser ti mẽg mũ. Kỹ ũ tỹ ti va mũ ẽn ag vỹ krỹg' krỹg' he mũ. Kỹ tóg vẽser mỹ: “kyrũ', nĩ ra, he sóg mũ ã mỹ,” he mũ.
Kỹ vẽser ẽn tóg nĩ mũ sir, ha mẽ. Kỹ tóg vĩ mũ sir. Kỹ tóg ti mỹnh fi mỹ ti fẽg mũ.
Kỹ tóg vẽnh kar mỹ e tĩ, kỹ ag tóg Topẽ to vĩ há han mũ sir. “Topẽ vĩ tó tĩ kãfór vỹ ẽg ki jun,” he ag tóg mũ. “Topẽ vỹ ẽg ve há han, hã kỹ tóg ti jẽnẽ,” he ag tóg mũ.
Kỹ ti kãme tóg vẽnh kar kri rũm ke mũ sir, ga tỹ Judéia kar tá, ga kar ẽn mĩ hã ke gé, ti tỹ ũn ter mũ rĩn mãn ja ẽn ti.
Ẽn kã João Batista vỹ se kỹ jẽ nĩ. Kỹ ti mré mũ tĩ ag tóg ti mỹ Jesus tỹ nén han mũ tó kãn mũ sir.
Kỹ tóg ti mỹ e tĩ. Kỹ tóg ti to: “Topẽ tỹ ũn jẽnẽg mũn hã mỹ vỹ?” he mũ. Hã kỹ tóg ti mré mũ tĩ régre ag jẽgnẽg mũ, ag tỹ Jesus mỹ: “ã hã mỹ'?” he jé.“ Ẽg mỹ ũ jãvãnh mãn ke tũ nĩ ha', ã pãte?” he sór ag tóg mũ.
Kỹ ag tóg ti mỹ: “João Batista vỹ ẽg jẽgnẽ, ẽg tỹ ã ki jẽmẽ jé,” he mũ. “Ã hã mỹ'? he tóg. Ẽg mỹ ũ jãvãnh mãn ke tũ nĩ ha', ã pãte? he tóg, João ti,” he ag tóg mũ.
Hã ra Jesus tóg ũn kagyga ag tỹ há' he mũ, ag tỹ ti mré vĩnh kãmũ kỹ. Vẽjagrẽ kórég pan tóg mũ gé. Ũn kyvó ag tỹ tóg há' he mũ gé.
Kỹ tóg ag mỹ: “João mỹ ãjag tỹ nén vég mũ tag tónh mũ jẽg,” he mũ. “Tag han inh tĩ, ha mẽ: ũn kyvó ag vỹ isugrĩn ẽvãnh há nỹtĩ ha. Ũn kãnhgrĩ ag vỹ mũ há han mũ ha, ũ tỹ lepra han mũ ag vỹ há nỹtĩ. Ũn kutu ag vỹ ẽmẽ há nỹtĩ ha. Ũn kãgter mũ ag vỹ rĩnrĩr mãn gé. Ũn jagtar e ja ag vỹ Topẽ vĩ sér mẽg mũ ha ke gé, Topẽ tỹ tỹ ẽg pã'i nĩnh ke to.
Kỹ tóg ti tỹ iso jykrén kónãn tũ nĩn kỹ há tĩnh mũ. Kỹ Topẽ tóg ti ve há han mũ sir. Tag tóm nĩ, João mỹ,” he tóg.
Kỹ ag tóg mũ mũ sir, João mỹ tó jé. Ag mũ kar kỹ Jesus tóg ũn e ẽn ag mỹ João kãmén mũ. “Ẽmã tũ ja ra ãjag tóg mũ ja nĩgtĩ, João ve jé,” he tóg. “Kỹ ti jykre hỹn ne ri ke nĩ, ãjag mỹ? Kejẽn kãka tóg goj jagma krã tỹ man man ke tĩ. João jykre mỹ ãjag mỹ tag ri ke tũ nĩ'? Hỹ, ri ke tũ ti nĩ.
Ti mỹ ãjag mỹ ũn kur sĩnvĩ ag jykre ri ke nĩ'? Vó. Ũn kur sĩnvĩ ag vỹ ẽmã mág tá nỹtĩ, pã'i mág ĩn krẽm, ũn jẽn mág tĩ ag. Ag pijé ẽmã tũ ja mĩ mũ tĩ'.
Ti jykre mỹ ãjag mỹ Topẽ vĩ tó tĩ ag jykre ri ke nĩ'? Hỹ, ri ke ti nĩ. Topẽ vĩ tó tĩ vẽ mỹr, hã ra tóg Topẽ vĩ tó tĩ ag kãfór kar nĩ.
Topẽ vỹ João jẽnẽ, ti tỹ ijo tĩg jé. Hã kỹ tóg rán kỹ nĩ, Topẽ vĩ ki, ha mẽ. “Ha vé, ã jo sóg ũ jẽnẽnh mũ, ti tỹ vẽnh kar tỹ há' he jé, ã tĩg ken jo. Ag jyvẽn jé tóg ke mũ, ti tỹ ag jykre kurynh jé,” he tóg, Topẽ vĩ tỹ rán kỹ nĩ ki, João to,” he tóg.
“João Batista tóg ẽprã ke ag kãfór kar nĩ, Topẽ vĩ tón ki. Ũ tỹ hã ra Topẽ tỹ tỹ ẽg pã'i nĩ vég mũ tóg ti kãfór nĩ ha,” he tóg.
“Jo ũ tỹ hẽn ri ag tóg João vĩ mẽ há han ja nĩgtĩ, governo mỹ jãnkamy mãg tĩ ag mré hã. Hã kỹ tóg ag kygpe ja nĩgtĩ.
Hã ra Fariseu ag tóg João vĩ jẽmẽ jãvãnh ja nỹtĩgtĩ, Topẽ vĩ to ẽg kanhrãn tĩ ag ke gé. Hã kỹ ag tóg Topẽ tỹ ag mỹ nén han sór mũ ẽn tỹ ti mỹ nenh ja nĩgtĩ gé. Hã kỹ João tóg ag kygpe ja tũ nĩgtĩ gé,” he tóg.
“Ũri ke ag vỹ ge nỹtĩ gé, ha mẽ.
Gĩr ri ke ag tóg nỹtĩ. Gĩr ag vỹ jagnẽ mré kanhinnhir mũgtĩ. Kỹ ag tóg kejẽn jũ tĩ. “Ãjag mỹ ẽg tóg vãkyn tĩ, hã ra ãjag tóg vẽnh gringrén jãvãnh nỹtĩ. Kar kỹ ẽg tóg kygfỹ mũ gé sir, hã ra ãjag tóg ẽg mré kygfỹ jãvãnh nỹtĩ gé,” he ag tóg tĩ, ón kỹ jagnẽ to jũ kỹ.
Gĩr tag ag ri ke ãjag tóg nỹtĩ, João to, iso ke gé,” he tóg. “João vỹ vãkre ja nĩgtĩ, jẽg tũ, kron tũ. Kỹ ãjag tóg ti to: “jagrẽ kórég ti nĩ,” he ja nĩgtĩ, ti vãkre to.
Ti jãvo sóg vãkrég tũ nĩgtĩ. Jẽg sóg tĩ, kron sóg tĩ gé. Kỹ ãjag tóg iso: “ti hã ne jẽg tĩ'. Ti hã ne kron tĩ'. Ti hã ne Topẽ vĩ mranh tĩ ag to há nĩ',” he tĩ, ẽprã ke fi kósin to.
Hã ra ũ tỹ Topẽ jykre to há kar ag tóg ti tỹ ki hã tó mũ ki kanhró nỹtĩ, komẽr hã, fag mré hã,” he tóg, Jesus ti. Ti tỹ ag mỹ João Batista kãmén hã vẽ.
Kejẽn Fariseu ũ tóg ti kógfyn mũ, ti tỹ ti ĩn ra tĩg jé, ti mré jẽn jé.
Ti tỹ ti mré jẽg nỹ ra ũ fi tóg ti ki jun mũ, ũn mén ja e fi. Garrafa va fi tóg kãtĩ mũ. Ẽg gãnh tãg jafã tóg ki jẽ, nén ger há ẽn ti.
Kỹ fi tóg ti pẽn rã hã jẽ kỹ fỹ mũ sir, fi tỹ Topẽ vĩ mranh ja ẽn tugrĩn. Fi kynhme tỹ fi tóg ti pẽn kupég mũ. Kỹ fi tóg fi gãnh tỹ ti pẽn kykũg mũ gé. Ti pẽn ki fi tóg nhun ke mũ gé. Kỹ fi tóg ti pẽn tãg mũ sir, garrafa ki jẽ ẽn tỹ.
Kỹ Fariseu ẽn tóg to jykrén mũ. “Ti tỹ tỹ Topẽ vĩ tó tĩ nĩ ra tóg fi ki kanhró nĩnh mũ vẽ,” he tóg.“Hã ra tóg ki kagtĩg nĩ ve nĩ. Topẽ vĩ mranh fi tóg tĩgtĩ mỹr. Hã ra tóg fi tỹ ti vóg kamẽg tũ nĩ,” he tóg.
Hã ra Jesus tóg ki kanhró nĩ. Kỹ tóg ti mỹ: “Simão', sỹ ã mré vẽmén ke vẽ,” he mũ. Kỹ tóg ti mỹ: “ha tó,” he mũ.
Kỹ tóg: “kejẽn patrão ũ tóg nĩgtĩ,” he mũ. “Ti mỹ rãnhrãj tĩ régre ag tóg ti mỹ név nỹtĩ. Ũn név vỹ tỹ 500 (ke) nĩ, kar ũn név vỹ tỹ 50 (ke) nĩ gé.
Hã ra ag tỹ ne tỹ kajãm ke tóg tũ tĩ, kỹ tóg ag mỹ tỹ tũ' he mũ, ag név tỹ. Kỹ ti mỹ rãnhrãj tĩ tỹ hẽ nỹ hỹn ti to há kãfór nĩ?” he tóg.
Kỹ Simão tóg ti mỹ: “ũn név mág ja ẽn hỹn ti to há kãfór nĩ,” he mũ. Kỹ tóg: “ki hã ã tóg tó mũ,” he mũ.
Kỹ tóg ũn tỹtá kórég ẽn fi jé vĩrĩn ke kỹ Simão mỹ: “ã mỹ fi vég mũ'?” he mũ.“Fi kynhme tỹ fi tóg inh pẽn kugpég mũ, kar fi tóg fi gãnh tỹ inh pẽn kykũg mũ gé. Fi jãvo ã tóg inh mỹ goj ven tũ nĩ, isỹ inh pẽn kugpe jé.
Inh ki nhun ke ja tũ ã tóg nĩ, ã jãvo fi tóg inh pẽn ki nhun ke tỹ hẽn ri ke han mũ. To krónh ke tũ fi nĩ.
Ã pijé inh gãnh tãg ja nĩ', ã jãvo fi tóg inh pẽn tãg.
Hỹ, Topẽ vĩ mranh tỹ hẽn ri ke han fi tóg. Hã ra tóg fi mỹ vẽnh pãte fón kãn mũ sir, Topẽ ti, fi tỹ iso há tãvĩ nĩn kỹ, isỹ tỹ fi fe nĩn kỹ. Ũ mỹ tóg kejẽn vẽnh pãte fón pir han tĩ, Topẽ ti, ũ tỹ patrão ki név sĩ ẽn ri ke mỹ. Kỹ ẽn tóg ti to há sĩ nĩ gé sir, fi tỹ iso há tãvĩ jãvo,” he tóg.
Kỹ tóg fi mỹ: “ã tỹ Topẽ vĩ mranh ja ẽn tỹ sóg vẽnh pãte fón mũ,” he mũ.
Kỹ ti mré jẽg mũ ag tóg jagnẽ mỹ: ”ti mỹ ẽg tỹ Topẽ vĩ mranh tỹ vẽnh pãte fón ke mũ vỹ?” he mũ. “Topẽ hã ne vẽnh pãte fón há nĩ', hã kỹ tóg ẽg mỹ vẽnh mỹ tĩ,” he ag tóg.
Hã ra Jesus tóg fi mỹ ke mãn mũ. “Ã tỹ inh ki rã kỹ sóg ã kren han mũ,” he tóg. “Ha jatun mỹ tĩg,” he tóg, ũn tỹtá kórég ja ẽn fi mỹ.
Tag pãte Jesus vỹ ẽmã kar mĩ tĩg kãn mũ, ẽmã kãsir mĩ hã ke gé. Topẽ vĩ tó tóg tĩ mũ. Ag mỹ tóg: “Topẽ tỹ tỹ ãjag pã'i nĩ sór vẽ,” he mũ. Kỹ ũ tỹ 12 (ke) ag tóg ti mré mũ mũ.
Kỹ ũn tỹtá fag tóg ti mré mũ mũ gé sir, ti tỹ fag tỹ há' hen kỹ. Ũ fag tóg kaga ja nỹtĩgtĩ. Ũ fag tóg jagrẽ kórég ja nỹtĩgtĩ gé. Hã ra tóg fag tỹ há' he kãn ja nĩ. Ũ fi vỹ tỹ Maria fi nĩ, Madalena he mũ tag fi. Jesus vỹ fi jagrẽ kórég tỹ 7 (ke) pan ja nĩ, ha mẽ.
Kar ũ fi vỹ tỹ Joana fi nĩ gé. Cuza prũ fi vẽ, pã'i mág tỹ Herodes tũ ki rĩr tĩ ẽn prũ fi vẽ. Kar ũ fi vỹ tỹ Suzana fi nĩ gé. Kar ũ fag vỹ ti mré mũ mũ gé. Fag tũ hã tỹ fag tóg ti mỹ vẽjẽn han tĩ, ti mré mũ tĩ ag mỹ ke gé.
Kejẽn ũn e ag vỹ, vẽnh mãn mũ sir, ẽmã tỹ hẽn ri ke tá kãmũ kỹ. Kỹ tóg, ag kanhrãn kỹ ag mỹ:
“kejẽn ũ tóg, nén ũ krãn mũ, gãr hẽn ri ke mũn. Hã ra ti fy ũ tóg ga kri vár mũ, kỹ ag tóg ti sãn mũ, kỹ sẽsĩ vỹ ko mũ gé sir.
Ti fy ũ tỹ tóg, pãró kri krãn mũ. Kỹ tóg, mur mũ vẽ, hã ra tóg tóg mũ sir, ga tỹ sĩ nĩn kỹ.
Ti fy ũ tỹ tóg, sónh kã ki krãn mũ. Kỹ sónh tóg, ti mré mur mũ, ti kri tóg rũm ke mũ sir. Kỹ tóg ter mũ sir, sónh kã ki.
Ti fy ũ tỹ tóg ga há ki krãn mũ. Kỹ tóg mur há han mũ. Kanẽn há han tóg mũ. Kanẽ tỹ 100 (ke) han tóg mũ sir, ga há ẽn ki,” he tóg. Kỹ tóg prẽr mũ. “!..Ũ nĩgrẽg nỹtĩ tỹ tỹ jẽmẽ jé..!” he tóg, prẽr kỹ, Jesus ti.
Kỹ ti mré mũ tĩ ag tóg ti mỹ: “ne to ke nẽ, nén fy kãme tag ti?” he mũ.
Kỹ tóg ag mỹ: “ãjag hã mỹ sóg, kãmén há han ke mũ, Topẽ tỹ tỹ ẽg pã'i nĩ ti,” he mũ. “Hã ra sóg ũ ag mỹ: tag ri ke ti nĩ, he tãvĩ han mũ, ũ tỹ ón kỹ mẽg mũ ag mỹ. Kỹ ag tóg mẽg mũ ra ki kagtĩg nỹtĩnh mũ. To jykrén ke tũ ag nĩ gé,” he tóg.
“Topẽ vĩ vỹ, nén fy ri ke nĩ.
Ũ ag tóg, Topẽ vĩ jẽmẽg tĩ. Ag tỹ jẽmẽ kar kỹ Japo tóg, ag mỹ tỹ tũ' he tĩ, Topẽ vĩ tỹ. Kỹ ag tóg sir, ti ki ge tũ nĩgtĩ. Krenkren ke tũ ag tóg nĩ sir. Kỹ ag tóg ga kri vár mũ ẽn ri ke nỹtĩ.
Kar ũ ag tóg tỹ pãró kri krãn kỹ nỹtĩ ẽn ri ke nỹtĩ gé. Mẽg ag tóg tĩ vẽ. Kỹ ag tóg: he, he tĩ. Ag mỹ tóg sér tĩ sir. Hã ra ag tóg tỹ, ẽkré jãre tũ ri ke nỹtĩ mỹr, ha mẽ. Mũ sĩ han ag tóg mũ, Topẽ mré. Nén ũ jagy kutẽ kỹ ag tóg, vãhã tovãnh mũ sir.
Kỹ ti fy tỹ sónh kã ki krãn kỹ nỹtĩ vỹ, ge nỹtĩgtĩ gé. Topẽ vĩ mẽg ag tóg tĩ gé. Hã ra ag tóg, ag rãnhrãj hã tỹ vẽnh kutãn tĩ. Ón kỹ ag tóg riko nỹtĩ sór mũ, ag rãnhrãj to. Nén kar to ag tóg én tĩ, kỹ tag hã ne ag kókég tĩ'. Hã kỹ ag tóg, Topẽ vĩ mĩ ẽkrén mãn tũ nĩ sir. Kanẽn há han tũ ag tóg nĩ gé sir.
Kar ga há ki krãn kỹ nỹtĩ ag vỹ, ge nỹtĩgtĩ gé. Jẽmẽg ag tóg tĩ. Kỹ ag tóg, ag fe tỹ ti ki rã mũ sir, ag tỹ ti vĩ ki króm jé. Kỹ ag tóg, kanẽn há han mũ sir. Komẽr hã ag tóg, kanẽn há han', han', he mũ, ag tỹ nén ũ jagy vég mũ ra,” he tóg.
Kỹ tóg: “ẽg tỹ néj grug kỹ ẽg pijé, kẽj krẽm fẽg tĩ',” he mũ. “Ẽg pijé, kỹmỹ krẽm fẽg tĩ gé'. Ti fẽg jafã kri ẽg tóg fẽg tĩ. Kỹ vẽnh kar tóg vég mũ sir, ag tỹ ẽg ĩn kã ra kãgen kỹ.
Ge ti nĩ, sỹ ãjag mỹ nén tó mũ kar ti. Ver ãjag tóg to jykrén tũ nĩgtĩ. Ãjag tỹ vãhã to jykrén kãn ke vẽ. Ver ãjag tóg ki kagtĩg nỹtĩ. Ãjag tỹ vãhã ki kanhrãn kãn ke vẽ,” he tóg.
“Hã kỹ jẽmẽ há han nĩ. Ũ tỹ to jykrén há han kỹ tóg, ũ to jykrén mãn', ũ to jykrén mãn', henh ke mũ. Ũ tỹ inh vĩ to jykrén há han tũ nĩn kỹ tóg ti mỹ tũ' he kãn ke mũ, ti tỹ nén ũ to jykrén mũ kar ẽn mré hã,” he tóg.
Kejẽn Jesus mỹnh fi vỹ ti venh kãtĩ mũ, ti jãvy ag mré. Hã ra fag tóg ti ki junjun tũ nĩ, ti pénĩn fór tãvĩ tĩn kỹ.
Kỹ ũ tóg ti mỹ: “ã mỹnh fi vỹ re tá jẽ, ã jãvy ag mré,” he mũ.
Hã ra Jesus tóg ti mỹ: “mẽ',” he mũ. “Hã ra ũ tỹ Topẽ vĩ jẽmẽg mũ fag vỹ tỹ inh mỹnh pẽ fi ri ke nỹtĩ, inh jãvy pẽ ri ke ke gé, ũ tỹ Topẽ vĩ ki króm mũ ag,” he tóg.
Kejẽn tóg canoa kã ra rã mũ, ti mré mũ tĩ ag mré. Kỹ tóg ag mỹ: “mũ nỹ, goj nig mág kafã ũ ra,” he mũ.
Ag mũn kỹ Jesus tóg nũr mũ sir. Hã ra vãhã kóho jũ tóg kraug he mũ sir. Kỹ goj tóg canoa kã ki krém ke mũ. Ti fãn sór tóg mũ sir. Kỹ tóg ag mỹ ag kãgter ha mẽ tĩ.
Kỹ ag tóg ti rĩn mũ sir. “Senhor', Senhor', ẽg mỹ tóg ẽg kãgter ha mẽ tĩ,” he ag tóg. Kỹ tóg rĩr mũ sir. Kỹ tóg kóho mỹ vĩ mũ, goj mỹ ke gé. Kỹ tóg krỹg' he mũ sir, kóho ti. Katy' he tóg mũ sir.
Kỹ tóg ag mỹ: “ãjag tỹ ne jé inh ki ge há han tũ nĩ nẽ?” he mũ. Kỹ tóg ag mỹ e tĩ. Kanẽ jur ag tóg mũ, kỹ ag tóg jagnẽ mỹ: “ti jykre tóg ẽg mỹ e tĩ,” he mũ. “Kóho mỹ tóg vĩ mũ, kỹ tóg ki ke mũ, goj ti ke gé,” he ag tóg.
Kỹ ag tóg Gerasa ag jamã tá junjun mũ sir. Goj nig mág kafã ũ tá tóg nĩ, ga tỹ Galiléia to hã.
Kỹ tóg canoa kã ki kãkutẽ mũ. Hã ra ũn jagrẽ kórég tỹ hẽn ri ke tóg ti kato tẽ mũ. Si há tóg tĩ ha, ti jagrẽ e nĩ ti. Kỹ tóg kur tũ nĩ. Kator tóg nĩ. Ðn tũ ti nĩ gé. Vẽnh kej tá tóg jẽgtĩ, pãró tỹ vẽnh kej tá.
Ẽn tóg ti kato tẽ kỹ ti krẽm mũg ke mũ. Prẽr kỹ tóg: “!..ã isỹ hẽ ri kenh mũ, Jesus'..!” he mũ. “!..Kynhmỹ Topẽ kósin'..!” he tóg. “!..Ã mỹ sóg to vĩnh mũ, ã tỹ inh vóg kónãn tũ nĩ jé..!” he tóg.
Hã ra Jesus tóg Nén-Kórég ag mỹ: “ti ki pa jẽg,” he ja nĩ, hã kỹ tóg prẽr mũ. Ti kãgmĩ tỹ hẽn ri ke han ja ag tóg nĩgtĩ, Nén-Kórég ag. Kỹ ti mré ke ag tóg corrente tỹ ti se ja nĩgtĩ gé, ti mrĩnh kỹ, ti nĩgé, ti pẽn ke gé. Hã ra tóg ti se ja kykym kãn ja nĩgtĩ. Kỹ Nén-Kórég ag tóg ẽmã tũ ja ra ti pére mũ ja nĩgtĩ.
Kỹ Jesus tóg ti mỹ: “ã jiji hẽ ri ke tĩ?” he mũ. Kỹ tóg: “Mil,” he mũ, Nén-Kórég tỹ hẽn ri ke ag tỹ tỹ ti jagrẽ nỹtĩn kỹ.
Kỹ ag tóg Jesus mỹ to vĩ mũ, ti tỹ nũgme ra ag jẽgnẽg tũ nĩ jé, inferno ra.
Hã ra porko e ag tóg tá jẽg nỹtĩ nĩ, pãnónh tá. Kỹ Nén-Kórég ag tóg Jesus mỹ to vĩ e han mũ, ti tỹ ag mỹ: “ha porko ki gejẽg, ge kỹ,” he jé. Kỹ tóg ag mỹ ke mũ.
Kỹ ag tóg ti ki kãpa mũ sir. Porko ag ki ag tóg ge mũ sir. Kỹ porko ag tóg rán ki re mũ. Goj ki ag tóg vár mũ sir. Nãgnãr kỹ ag tóg tũ' he kãn mũ sir.
Kỹ ũ tỹ porko ki rĩr tĩ ag tóg pétẽ mũ, ẽmã ra. Tá ag tóg kãmén mũ, ẽmã kãsir mĩ hã ke gé.
Kỹ tá ke ag tóg ra mũ kãn mũ, nén ẽn ve jé. Ag tỹ Jesus tá junjun kỹ ag tóg ti vég mũ sir, ũn jagrẽ kórég ja ẽn ti. Nĩ tóg mũ ha, Jesus rã hã. Kur tóg nĩ ha, krĩ há tóg nĩ ha. Kỹ ag fe tóg jũrũn ke mũ sir.
Ũ tỹ Jesus tỹ ti tỹ há' he mũ vég mũ ẽn ag tóg kãmén kãn mũ sir.
Gerasa tá ke kar ag tóg kanẽ jur nỹtĩ. Hã kỹ ag tóg ti mỹ: “ã tĩg kỹ tóg ẽg mỹ há tĩnh mũ,” he mũ. Kỹ tóg canoa kã ra rã kỹ tĩ mũ, ti mré mũ tĩ ag mré.
Kỹ ũn jagrẽ kórég ja tóg ti mỹ to vĩ e han mũ, “nhỹ ã mré tĩg mũ,” hen kỹ. Hã ra Jesus tóg ti pére tĩg jãvãnh nĩ.
“Ã jamã ra vỹn ké,” he tóg ti mỹ. “Tá ag mỹ kãmén nĩ, Topẽ tỹ ã tỹ há' he tag ti,” he tóg. Kỹ tóg ẽmã kar mĩ tĩ mũ. Ag mỹ tóg kãmén kãn mũ sir.
Kỹ Jesus tóg vỹn ke mũ, nig kafã ũ ra. Kỹ tóg vẽnh e ẽn mỹ sér tĩ. Ti jãvãnh ja ag tóg nĩ.
Kỹ vãhã ũ tóg ti ki jun mũ. Israel ag vẽnh kanhrãn jafã to pã'i vẽ, ti jijin hã vỹ: Jairo, he mũ. Ẽn tóg ti mỹ to vĩ mũ, ti tỹ ti ĩn ra tĩg jé.
Ti kósin pir fi vỹ kaga jagy nỹ, kỹ fi kaga ẽn vỹ fi tén sór mũ. Kri prỹg tỹ 12 (ke) fi nĩ. Kỹ tóg ti mré tĩ mũ. Ti tĩg kỹ ũn e ag tóg ti nón mũ mũ.
Kỹ ag kã ũ fi tóg ag pétẽm mũ. Kyvénh krỹg ja tũ han kỹ fi tóg nĩ, prỹg tỹ 12 (ke) ki. Hã ra médico ag tóg fi kaga tỹ hẽ ri ke ja tũ nĩ.
Ẽn fi tóg ti nón ti kur tóv mẽg mũ. Kỹ vẽsỹmér fi kyvénh tóg tũ' he mũ.
Kỹ Jesus tóg: “ũ nỹ inh kur mẽ?” he mũ. Hã ra vẽnh kar tóg: “ha',” he mũ. Kỹ Pedro tóg: “ã kur mẽ kãn ẽg tóg, hã ra ã tóg: “ũ nỹ inh kur mẽ?” he mũ,” he mũ.
Hã ra tóg: “vó, ũ tóg inh kur mẽ,” he mũ.“Inh kuprĩg vỹ inh mỹ tó, hã kỹ sóg ki kanhrãn mũ,” he tóg.
Kỹ ũn tỹtá ẽn fi tóg: “Ti hỹn inh vé,” he mũ. Hã kỹ fi tóg jũrũn ke mũ. Ti krẽm fi tóg grĩnh ke mũ. Vẽnh kar rĩnve fi tóg ti mỹ tó kãn mũ.“Isỹ ã kur mẽ kỹ sóg vẽsỹmér há' hé,” he fi tóg.
Kỹ tóg fi mỹ vĩ há han kỹ: “inh kósin', ã tỹ inh ki rã kỹ ã tóg há' hé. Ha tĩg, jatun mỹ,” he mũ.
Ti tỹ ver fi mré vẽmén jẽ ra ũ tóg jun mũ, pã'i tỹ Jairo ẽn ĩn tá. “Ã kósin fi vỹ hur tũg. Hã kỹ ti kutãn mãn tũg nĩ,” he tóg.
Hã ra tóg mẽg mũ, kỹ tóg ti mỹ: “ã fe vóg tũg nĩ,” he mũ. “Inh vĩ hã kri fim nĩ, kỹ ã kósin fi tóg há' henh mũ,” he tóg.
Kỹ ag tóg mũ kỹ Jairo ĩn tá junjun mũ sir. Kỹ tóg: “Pedro hã vỹ inh mré rãnh mũ, João ke gé, João kãke tỹ Tiago ke gé, gĩr fi panh ke gé, fi mỹnh fi ke gé,” he mũ.
Hã ra ũn e fag vỹ tá nỹtĩ gé. Kygfỹ fag tóg mũ. Kỹ Jesus tóg fag mỹ: “kygfỹ tũg ra,” he mũ. “Fi pijé ter mũ'. Fi nũr vẽ,” he tóg.
Hã ra fag tóg ti to é he mũ. Fi ter ki kanhró fag tóg nỹtĩ, hã kỹ fag tóg ti nyg mũ. Hã ra tóg fag mỹ: “re ra pajẽg,” he mũ.
Fag pa kar kỹ Jesus tóg fi nĩgé kãgmĩg mũ. Kỹ tóg prẽr mũ sir. “!..Nĩ ra, já..!” he tóg, jamã há ra.
Kỹ fi kuprĩg tóg fi to vỹn ke mũ. Nĩ fi tóg mũ sir, mỹr, ha mẽ, ũn ter mũ ẽn fi. Kỹ Jesus tóg fag mỹ: “ha fi mỹ vẽjẽn ven,” he mũ.
Kỹ tóg fi han mũ fag mỹ e tãvĩ tĩ sir. Hã ra tóg fag mỹ: “ker ũ mỹ fi rĩr mãn tag tó hẽ',” he mũ.
Kỹ tóg ũ tỹ 12 (ke) ẽn ag jé prẽr mũ. Ag vẽnh mãn kỹ tóg ag tar han mũ sir, ag tỹ vẽjagrẽ kórég pan jé, ag tỹ ũn kagyga ag tỹ há' he jé gé.
Kỹ tóg ag jẽgnẽg mũ sir, ag tỹ vẽnh kar mỹ Topẽ tỹ tỹ ẽg pã'i nĩ ẽn kãmén jé, ag tỹ ũn kagyga ag tỹ há' he jé gé.
Hã kỹ tóg ag mỹ: “ãjag mũn kỹ nén ũ ma mũ tũg nĩ. Vãtó va mũ tũg nĩ, sako ke gé, ẽmĩ ke gé, jãnkamy ke gé. Kur régre rĩnh tũg nĩ gé,” he mũ.
“Ãjag tỹ ĩn ra ge mũ hã ki nũgnũr' hem nĩ, hã ki ãjag tỹ kurã ki kãpanh ke tá krỹg nĩ,” he tóg.
“Ag tỹ ãjag mỹ: “kãge jẽg ra,” he jãvãnh nỹtĩn kỹ tá kãpam nĩ. Tá kãpa kỹ ãjag pẽn hã kykũkũnh nĩ, ag tỹ to ki kanhró nỹtĩ jé sir, Topẽ tỹ ag tovãnh ken ki,” he tóg.
Kỹ ag tóg mũ mũ sir. Ẽmã kar mĩ ag tóg mũ mũ. Topẽ kãmén ag tóg mũ mũ sir. Ũn kagyga ag tỹ há' he ag tóg mũ gé sir, fag ke gé.
Kỹ pã'i mág tỹ Herodes vỹ ti tỹ nén han mũ mẽg mũ sir. Kỹ tóg ti mỹ e tĩ. Ti tỹ to jykrén tũ tóg tĩ. Hã ra ũ ag tóg ti to: “João Batista vẽ,” he tĩ. “João hỹn ti ter kar kỹ rĩr mãn,” he ag tóg tĩ.
Jo ũ ag tóg ti to: “Elias vẽ, vãsỹ Topẽ vĩ tó tĩ ẽn hỹn vẽnh ven mãn,” he tĩ gé. Kỹ ũ ag tóg ti to: “vãsỹ Topẽ vĩ tó tĩ ũ hỹn rĩr mãn,” he tĩ gé.
Hã mẽg tóg, Herodes ti, kỹ tóg: “João mỹ vó?” he mũ.“Hã ra sóg João krĩ kym. Kỹ ũ nẽ, hỹn'? Nén han vãnh tỹ hẽn ri ke hynhan tóg huri,” he tóg. Kỹ tóg kejẽn ti ve sór mũ, hã ra Jesus vỹ ti venh tĩ tũ nĩ.
Kejẽn Jesus tỹ ũn vin mũ ag vỹ ti to vỹnvỹn ke mũ, ti tỹ ag jẽgnẽ ja ẽn tá. Ti mỹ ag tóg kãmén mũ sir. Kỹ tóg ag mré vẽnh péju kỹ tĩ mũ, ẽmã tỹ Betsaida ra, vyr mỹ ag mré vẽmén jé.
Hã ra ũn e ẽn ag tóg mẽg mũ, kỹ ag tóg ti nón mũ mũ. Ag tỹ ti pétẽm kỹ tóg ag mỹ vĩ há han mũ. Ag mỹ tóg Topẽ tỹ tỹ ẽg pã'i nĩnh ke kãmén mũ. Kỹ tóg ag kã mĩ ũn kagyga tỹ há' he mũ gé, fag mré hã.
Ti tỹ ag mỹ tó jẽ ki tóg rãké nỹ sir, kỹ ũ tỹ 12 (ke) ag tóg ti mỹ: “ã tỹ ag jẽgnẽnh há tóg tĩ, ag tỹ ẽmã kar mĩ vẽjẽn kũmpra he jé, tá nũgnũr jé ke gé. Tag ki tóg ẽmã tũ nĩ,” he mũ.
Hã ra tóg: “ha inhhã ag jẽn,” he mũ. Kỹ ag tóg: “hã ra ẽmĩ tỹ 5 (ke) hã vỹ ki nỹtĩ, pirã régre mré ke gé. Ẽg mỹ ag mỹ kũmpra henh mũnh mũ vó, vẽjẽn ti?” he ag tóg, Jesus mỹ.
Ũ tỹ 5 mil (ke) ag vẽ mỹr, ag tãvĩ, fag mré tó tũ ra. Hã ra fag tóg tá e nỹtĩ gé, gĩr mré ke gé. Kỹ Jesus tóg ag mỹ: “ag mỹ tugtó, ag nĩgnĩ jé,” he mũ. “Ũ tỹ 50 (ke) ag tỹ vyr mỹ vẽnh mãn kỹ nĩ nĩ he jé,” he tóg.
Kỹ vẽnh kar tóg nĩgnĩ mũ sir.
Kỹ tóg ẽmĩ tỹ 5 (ke) ẽn gég mũ, pirã régre ẽn mré. Kỹ tóg, kanhkã ki ẽvãnh kỹ Topẽ mré vĩ mũ sir. Kỹ tóg ẽmĩ vẽnh kãpópãm mũ sir. Kỹ tóg ti mré mũ tĩ ag mỹ vin mũ, ag tỹ ũn e ẽn ag mỹ kãnhkrén jé, pirã ẽn mré hã.
Kỹ vẽnh kar tóg ko kãn kỹ funfór mũ sir. Kỹ ti mré mũ tĩ ag tóg ti ke ẽn gég mũ. Kẽj tỹ 12 (ke) fãn tóg.
Kejẽn Jesus tóg Topẽ mré vĩ mũ, ti pin kỹ. Hã ra ti mré mũ tĩ ag tóg ti mré nỹtĩ nĩ. Kỹ tóg ag mỹ: “ag iso hẽ ri ke tĩ?” he mũ.
Kỹ ag tóg ti mỹ: “ũ ag vỹ: João Batista vẽ, he tĩ, jãvo ũ ag vỹ: Elias vẽ, he tĩ gé, jãvo ũ ag vỹ: vãsỹ Topẽ vĩ tó tĩ ũ vỹ rĩr mãn, he tĩ gé, ã to,” he mũ.
Kỹ tóg ag mỹ: “ag jãvo ãjag hẽ ri ke tĩ, iso?” he mũ. Kỹ Pedro vỹ ti mỹ: “tỹ ã Cristo nĩ, Topẽ tỹ ẽg mỹ ũn jẽnẽg mũ ẽn vỹ tỹ ã nĩ,” he mũ.
Kỹ tóg ti mỹ vĩ tar han mũ, ag tỹ ũ mỹ tó tũ nĩ jé ver, ti tỹ tỹ Cristo nĩ ẽn.
Kỹ tóg ag mỹ: “tỹ sóg, ẽprã ke fi kósin ẽn nĩ,” he mũ. “Ijagtar jagy han ke vẽ. Kófa ag tỹ iso: kórég ti nĩ, henh ke vẽ, Topẽ tũ to pã'i ag ke gé, Topẽ vĩ to ẽg kanhrãn tĩ ag ke gé. Ag tỹ isén ke vẽ. Kurã tãgtũ tũg kỹ sóg rĩr mãn mũ hã ra,” he tóg.
Kỹ tóg vẽnh kar mỹ: “ãjag tỹ inh mré kãmũ kỹ tóg há tĩnh mũ,” he mũ.“Kỹ ãjag jykre tovãnh nĩ, ãjag tỹ isũ tãvĩ han jé. Ha vé, ag tỹ inh krunh tỹ inh kri fi kỹ sóg tĩg ke mũ, ag tỹ to isa kỹ isén jé, ha vem nĩ. Vẽnh nenh ke tũ sóg nĩ. Isỹ tag han ri ke han nĩ, kurã kar ki,” he tóg.
“Ãjag tỹ ãjag jykre hã han kỹ ãjag tóg nũgme ki vár ke mũ. Jãvo ãjag tỹ isugrĩn ãjag jykre tovãnh kỹ ãjag tóg krenkren ke mũ, ãjag kãgter ke mũ hã ra.
Ãjag tỹ ga kri mũn kỹ ãjag tóg nén kar gỹjỹ he sór mũ. Kỹ ãjag kuprĩg vỹ vãfor ke mũ. Kỹ tóg kórég nỹ sir, ãjag riko tãvĩ nỹtĩ ra. Gỹj há venh ke tũ ãjag tóg nĩ, gen kỹ.
Iso mỹ'ãg tũg nĩ, inh vĩ to. Ãjag tỹ ũri iso mỹ'ãg kỹ sóg ãjag to mỹ'ãg ke mũ gé, inh kãtĩg mãn kỹ. Tỹ sóg ẽprã ke fi kósin nĩ. Sĩnvĩ ti nĩnh mũ, inh kãtĩg mãn kỹ, inh jóg tỹ inh jẽnẽn kỹ. Kỹ ti tỹ jẽgnẽ jafã ag vỹ inh mré kãmũnh mũ gé, Topẽ tũ ag,” he tóg.
“Ki hã sóg tó mũ, ha mẽ. Ãjag kã mĩ ũ ag vỹ Topẽ tỹ tỹ ẽg pã'i nĩ venh ke mũ, ag kãgter ke to hã, tag ki ẽg mré nỹtĩ ũ ag,” he tóg.
Ti tỹ tag tó kar kỹ kurã tỹ 8 (ke) vỹ tũg mũ. Kỹ tóg kejẽn ag mỹ: “mũ nỹ, vyrmỹ,” he mũ. Pedro mỹ tóg ke mũ, João mỹ ke gé, Tiago mỹ ke gé. Ag hã mré tóg tĩ mũ, pãnónh ra, Topẽ mré vẽmén jé.
Tá jun kỹ tóg Topẽ mré vĩ mũ sir. Kỹ tóg vãhã vẽnh ve ũ han mũ. Vẽnh ve kupri han tóg mũ. Ti kur tóg kópréj nĩ, kókov tóg nĩ.
Kỹ ũn régre ag tóg vãhã tá vẽnh ven mũ sir. Kỹ ag tóg Jesus mré vẽmén mũ sir. Moisés vẽ, Elias mré.
Ag ve vỹ ti ve ri ke nĩ gé. Jesus mré ag tóg vẽmén mũ, ti tỹ Jerusalém tá ter ke to.
Pedro ag mỹ tóg nũgnũr há tãvĩ tĩ, ge ra ag tóg ve kãn mũ.
Kỹ ũ tỹ ti mré vẽmén nỹtĩ ẽn ag tóg mũ sór mũ sir. Kỹ Pedro tóg Jesus mỹ: “Senhor',” he mũ. “Tag ki tóg há nĩ,” he tóg. “Ẽg tỹ tag ki pãjó tãgtũ han kỹn hỹn há nĩnh mũ, ã mỹ, Moisés mỹ, Elias mỹ ke gé,” he tóg. Hã ra tóg krĩ tũ nĩ, hã kỹ tóg pãjó tó mũ.
Ti tỹ ver ti mỹ vẽmén jẽ ki kanhkã góg tóg ag kri rũm ke mũ sir. Kỹ ag tóg kamẽg mũ.
Kỹ vẽnh vĩ tóg mẽ há' e mũ, kanhkã góg ẽn kã tá. “Inh kósin hã vẽ. Inh fe pẽ vẽgtĩ. Ti vĩ jẽmẽ ra,” he tóg, vẽnh vĩ ẽn ti, Topẽ ti.
Kỹ vãhã Jesus tóg ti pir mỹ tá jẽ nĩ sir. Ti mré vẽmén nỹtĩ ẽn ag ve mãn tũ ag tóg nĩ sir. Kỹ ag tóg mũ mũ. Hã ra ag tóg ũ mỹ tó tũ nĩ ver, ag tỹ nén ve ja ẽn ti.
Tỹ vaj kỹ ag tóg pãnónh ẽn tá kãre mũ. Kỹ ag tóg ũ tỹ hẽn ri ke ag vigvég mũ sir. Jesus kato ag tóg kãmũ mũ.
Kỹ vãhã ũ tóg ag kã mĩ prẽr mũ, ha mẽ. “!..Senhor..!” he tóg. “!..Inh kósin ve ra..! Inh kósin pir vẽ.
Jagrẽ kórég ti nĩ. Kỹ tóg kejẽn ti kã vyryn ke tĩ. Vãhã tóg prẽr tĩ. Ti ter tĩ han tóg tĩ sir, kỹ tóg jãrãn tĩ. Jãrãn kỹ tóg jũrũn' jũrũn' ke tĩ gé, kỹ tóg kejẽn ti tovãnh mũ sir, komẽr hã, ti rỹj kar kỹ.
Ã mré mũ tĩ ag mỹ sóg tó vẽ, ag tỹ ti jagrẽ kórég kutẽm jé, hã ra ag tóg ti tỹ hẽ ri ke tũ nĩ,” he tóg.
Kỹ tóg ti mỹ: “ã ne tóg inh ki rã há han tũ nĩ',” he mũ. “Topẽ tóg ã mỹ krój nĩ ve nĩ, ãjag kar mỹ. Inh mỹ tóg e tĩ. Sỹ ãjag to krónh kenh ha mẽ tóg tĩ. Inh mỹ ti pére kãtĩg,” he tóg.
Ti jun kỹ ti jagrẽ tóg ti kã vyryn ke mãn mũ. Kỹ tóg kutẽ mũ sir. Kỹ tóg ti jagrẽ mỹ vĩ jũ han mũ, ti tỹ ti ki kãkutẽ jé. Hã ki tóg kyrũ ẽn tỹ há' he mũ sir. Kỹ tóg ti panh mỹ: “té,” he mũ sir.
Kỹ tóg vẽnh kar mỹ e tãvĩ tĩ.“Topẽ ne tóg tỹ ũn mág pẽ nĩ', ti jykre tóg há tãvĩ nĩ,” he ag tóg mũ sir. Kỹ tóg ti mré mũ tĩ ag mỹ:
“ha mẽ há han,” he mũ. “Ẽprã ke fi kósin ẽn vỹ jagtar nĩnh ke mũ. Inh hã vẽ,” he tóg. “Ẽprã ke ag vỹ ag tỹ inh ki nén han sór mũ ẽn han ke mũ,” he tóg.
Hã ra tóg ag tỹ ti tỹ ti ter ke kãmén mũ tag to jykrén tũ tĩ. Ag tỹ to jykrén mũ ra ag tóg ki kagtĩg nỹtĩ. Kỹ ag tóg ti ki jẽmẽ sór tũ nĩ, ag tỹ ti kamẽg kỹ, hã kỹ ag tóg ti mỹ: “ã tỹ ne tó nẽ?” he tũ nĩ.
Kejẽn Jesus mré mũ ag vỹ jagnẽ mỹ vĩ jũ han mũ. “Ẽg kã ũ tỹ hẽ nỹ tỹ ũn mág nĩ?” he ag tóg jagnẽ mỹ.
Hã ra Jesus tóg ki kanhró nĩ, ag tỹ nén to jykrén mũn ki. Kỹ tóg gĩr jé prẽr mũ, ti tỹ ti mré jẽ jé.
Kỹ tóg ag mỹ: “gĩr tỹ ge to há nỹtĩm nĩ, isugrĩn,” he mũ. “Ãjag tỹ isugrĩn ti to há nỹtĩn kỹ ãjag tóg iso há nỹtĩ gé sir. Ãjag tỹ iso há nỹtĩn kỹ ãjag tóg ũ tỹ inh jẽnẽg mũ to há nỹtĩ gé sir. Kỹ ãjag kã ũn sĩ ẽn vỹ tỹ ãjag kãfór kar nĩnh mũ, ha mẽ,” he tóg.
Kỹ João tóg ti mỹ: “Senhor',” he mũ. “Ũ ve ẽg tóg. Vẽjagrẽ kórég pan ti tĩ, ã jiji tó kỹ. Hã ra tóg tỹ ẽg mré ke tũ nĩ, hã kỹ ẽg tóg ti mỹ: “vẽjagrẽ kórég pan sór tũg nĩ,” hé,” he tóg.
Kỹ tóg ti mỹ: “ũ mỹ: vẽjagrẽ kórég pan tũg nĩ, he tũg nĩ,” he mũ. “Ũ tỹ ẽg kato tẽ tũ nĩn kỹ tóg tỹ ẽg mré ke nĩ sir,” he tóg.
Kejẽn ti tỹ kanhkã ra tĩg ke kurã tóg kakó tĩ sir. Kỹ tóg to jykrén kỹ Jerusalém ra tĩg sór mũ, ag tỹ tá ti tén jé. Kỹ tóg vẽnh jo ũ ag jẽgnẽg mũ, ag tỹ ẽmã kãsir tá ti jun ke tó jé.
Kỹ ag tóg ẽmã sĩ ũ ki junjun mũ. Samaria tá ke ag jamã ũ vẽ. Tá ag tóg ti nũr ke ve sór mũ.
Hã ra tá ke ag tóg ag mỹ: “ãjag tỹ hẽ ra mũ nẽ?” he mũ. Kỹ ag tóg: “Jerusalém ra,” he mũ. Kỹ tóg ag mỹ kórég nĩ, hã kỹ ag tóg ag mỹ ag nũgnũr ke ven sór tũ nĩ.
Kỹ Tiago tóg jũ mũ, João ke gé. Kỹ ag tóg ti mỹ: “ẽg tỹ Topẽ mỹ: “kanhkã tá pĩ tỹ ag pũn nĩ,” henh há tóg tĩ, Elias tỹ nén han ja ri ke,” he mũ.
Hã ra tóg ag jé vĩrĩn ke kỹ ag mỹ: “ke tũg ra,” he mũ. “Topẽ jykre pijé'. Inh pijé ag tũg sór mũ'. Isỹ ag krenkren han sór vẽ jãvo,” he tóg.
Kỹ ag tóg ẽmã ũ ra mũ mũ, tá nũgnũr jé sir.
Ag mũn kỹ ũ tóg ti mỹ: “sỹ ã mré tĩg há tóg tĩ,” he mũ. “Ã tỹ hẽn kã tá tĩg jamĩ sóg ã mré tĩg ke mũ,” he tóg.
Kỹ tóg ti mỹ: “hã ra tóg jagy tĩ,” he mũ. “Ðn tũ sóg nĩ. Mĩg vỹ kré nỹgtĩ, jẽsĩ vỹ jagfe nỹgtĩ gé. Ag jãvo isỹ hẽ tá nũr ke tóg tũ tĩ. Tỹ sóg ẽprã ke fi kósin nĩ,” he tóg,
Kỹ Jesus tóg kejẽn ũ mỹ: “mũ nỹ, inh mré,” he mũ. Hã ra tóg ti mỹ: “inh hỹn ver tĩg mũ ha, sỹ inh panh ter kỹ ga ki ti fón jé ver,” he mũ.
Hã ra Jesus tóg ti mỹ: “vó, inh ki ge tũ ag vỹ ã panh kej han mũnh mũ. Hã kỹ tóg ã tỹ inh mré tĩg há tĩ, ã tỹ Topẽ tỹ tỹ ẽg pã'i nĩnh ke ẽn kãmén jé,” he mũ.
Kỹ ũ tóg ti mỹ: “sỹ ã mré tĩg há tóg tĩ. Hã ra sóg inh jamã ra tĩg sór mũ ver, sỹ inh mré ke fag mỹ isĩg ke tó jé,” he mũ.
Kỹ tóg ti mỹ: “vó,” he mũ gé. “Ẽg tỹ arado tỹ ga kũm kỹ ẽg pijé vẽsỹjãm ẽvãnh tĩ'. Ge ti nĩ, ã tỹ inh mré tĩg sór kỹ. Inh mré ã tóg tĩg mũ. Ã tỹ ã jykre han sór kỹ ã tóg Topẽ tỹ tỹ ẽg pã'i nĩ tá krỹg ke tũ nĩ,” he tóg.
Kỹ Jesus tóg ũ tỹ 70 (ke) ag vin mũ gé sir, ag tỹ ti jo mũ jé. Ũn régre tĩn', ũn régre tĩn' he tóg. Ag mỹ tóg: “ẽmã kar mĩ Topẽ vĩ kãmén mũjẽg,” he mũ. Ag nón tóg ra tĩg sór mũ gé.
Kỹ tóg ag mỹ: “ũ tỹ mẽ ja tũ ag tóg inh mỹ ẽkré ri ke nỹtĩ,” he mũ.“Kejẽn ẽg jakré tóg éhé nỹgtĩ, hã ra ag pipir nỹtĩ, ũ tỹ krenh ke mũ ag. Ge ti nĩgtĩ, inh vĩ ti. Ũn e ag tóg inh ki ge sór mũ nĩ, hã ra ũ tỹ ag mỹ tónh ke tóg tũ tĩ. Hã kỹ Topẽ mré vĩm nĩ, ti tỹ ũ tỹ ag mỹ tónh ke mũ ag jẽgnẽ jé,” he tóg.
“Ha mũjẽg. Ha vé, mé krẽ vỹ vẽnh jy nĩgãn ki kagtĩg nỹtĩ, mĩg tỹ ag mãn sór kỹ. Mé krẽ ẽn ri ke ãjag nỹtĩ. Ge ra sóg ãjag jẽgnẽg mũ. Kỹ Topẽ vỹ ãjag jy nĩgãn mũ,” he tóg.
“Kỹ ãjag mũn kỹ sako ma mũ tũg nĩ, jãnkamy tũ ke gé. Pẽn né vẽnh kafã gé mũ tũg nĩ gé. Kỹ ãjag tỹ ũ ven kỹ ti mỹ: “ã mỹ há?” he tũg nĩ gé. Jatun mỹ mũm nĩ.
Kejẽn ãjag tóg ẽmã ũ tá junjun ke mũ. Kỹ ãjag tỹ tá ĩn ũ ra ge kỹ ĩn ẽn krẽm ke fag mỹ: “Topẽ jé ãjag ki rĩr, kỹ ãjag jé krĩ kuprã nỹtĩ,” hem nĩ,” he tóg.
“Kỹ tá ke ũ tỹ inh ki rã kỹ tóg krĩ kuprã nĩ sir, ti tỹ tỹ Topẽ kósin nĩn kỹ. Tá ke ũ tỹ inh ki rã jãvãnh nĩn kỹ tóg krĩ kuprã nĩnh ke tũ nĩ sir. Ti jãvo ãjag tóg krĩ kuprã nỹtĩnh mũ sir inhhã.
Ãjag tỹ ĩn ra ge mũ ẽn hã krẽm nũgnũr hem nĩ. Fag tỹ ãjag mỹ nén nĩm mũ ẽn hã kom nĩ gé. Ũn rãnhrãj mũ ẽn tóg ti kaja venh ke mũ, hã kỹ ag tóg ãjag jẽn ke mũ sir, vẽnh kaja jé. Ðn ũ ra ge tũg nĩ, ẽmã ẽn tá.
Ãjag tỹ ẽmã ũ tá junjun kỹ ĩn pir krẽm nỹtĩm nĩ. Ag tỹ ãjag mỹ nén nĩm mũ hã kom nĩ.
Ũn kaga ag tỹ há' hem nĩ. Ag mỹ: “Topẽ vỹ tỹ ãjag pã'i nĩnh mũ, ũri,” hem nĩ.
Kejẽn ẽmã ũ tá ke ag tóg ãjag mỹ: “kãgejẽg ra,” he jãvãnh nỹtĩnh mũ. Kỹ ẽmã ẽn fĩn rãm kỹ ag mỹ tag tóm nĩ, ha mẽ:
“ha vé, ẽg pẽn nug hã kykũgkũg ẽg tóg mũ, ãjag tỹ ẽg kavénh tũ nĩ jé,” hem nĩ. “Ge ra ẽg tóg ãjag mỹ tó mũ, ẽg tỹ ãjag mỹ nén tónh kãmũ jan ti, hã vỹ: “Topẽ vỹ tỹ ẽg pã'i nĩnh mũ, ũri,” he mũ,” hem nĩ ag mỹ,” he tóg.
“Ha mẽ, kurã tỹ ẽgno kã ag tóg vẽsỹrénh ke mũ, ag tỹ ãjag vĩ mẽ jãvãnh nỹtĩn kỹ. Ẽmã tỹ Sodoma tá ke ag vẽsỹrénh kãfór han jé ag tóg ke mũ, ha vem nĩ,” he tóg.
Kỹ tóg: “sỹ ẽmã tỹ Corazim ki ke ag mỹ tag tó sór vẽ, ẽmã tỹ Betsaida ki ke ag mỹ ke gé,” he mũ. “Kórég ve jé ãjag tóg ke mũ,” he tóg. “Ẽg tỹ nén han vãnh tỹ hẽn ri ke hynhan isóg ãjag mỹ, hã ra ãjag tóg ãjag jykre tugvãnh sór tũ nĩgtĩ,” he tóg. “Ẽmã tỹ Tiro tá, ẽmã tỹ Sidom tá sóg ẽg tỹ nén han vãnh ẽn hynhan ja tũ nĩ. Sỹ tá hynhan ra ag tóg ag jykre kórég tugvãnh ke mũ vẽ, vãsỹ,” he tóg. “Ag jykre pãno to ag jykrén ke mũ vẽ, kygfỹ jé ag tóg ke mũ vẽ, ag mỹ ti e tĩnh mũ vẽ, sỹ ag mỹ tó ra. Ag jãvo ãjag tóg to jykrén sór tũ pẽ nĩ',” he tóg.
“Tiro tá ke ag vỹ vẽsỹrénh kãn ke mũ, kurã tỹ ẽgno ẽn kã, Sidom tá ke ag ke gé, ag jykre pãno to. Ag vẽsỹrénh kãfór han jé ãjag tóg ke mũ, ha vem nĩ,” he tóg.
Kỹ tóg: “sỹ ẽmã tỹ Cafarnaum ki ke ag mỹ tag tó sór vẽ gé, ha mẽ,” he mũ. “Ũri tóg ver ãjag mỹ sér tĩ. “Kanhkã ve jé ẽg tóg ke mũ,” he ãjag tóg tĩ, ón kỹ. Hã ra ãjag tóg nũgme ki vár ke mũ,” he tóg.
Kỹ tóg ti mré ke ag mỹ: “ũ tóg ãjag vĩ mẽ sór mũ, ha vem nĩ,” he mũ. “Kỹ tóg sir inh vĩ mẽg mũ. Ũ tóg ãjag vĩ mẽ sór ke tũ nĩ, ha vem nĩ. Kỹ tóg inh vĩ mẽ sór ke tũ nĩ gé. Ti tỹ inh vĩ mẽ sór tũ nĩn kỹ tóg ũ tỹ inh jẽnẽg mũ ẽn vĩ mẽ sór ke tũ nĩ gé sir, Topẽ vĩ ti,” he tóg.
Kejẽn ag tóg ti to vỹnvỹn ke mũ, kỹ ag tóg ti mỹ vĩ sér han mũ sir. “Senhor',” he ag tóg mũ. “Ã jiji tó kỹ ẽg tóg vẽjagrẽ kórég ag mỹ vĩ, kỹ ag tóg ẽg vĩ ki hã han,” he ag tóg mũ.
Kỹ tóg: “vãsỹ inh Japo vé, ti tỹ kanhkã tá kãtére kỹ,” he mũ. “Ti fĩn rãm sóg, hã kỹ sóg ti fón. Tỹ tóg ta tỹ kómkóm ke ri ke nĩ ja nĩ.
Ti kri ke vỹ tỹ inh nĩ. Ha vé, ãjag to sóg vãsãn mũ, pỹn tỹ ãjag kókég tũ nĩ jé, ãjag tỹ ti sãn mũ ra, pỹn kakrã ke gé, Nén-Kórég kar ag ke gé. Ũ vỹ ãjag kókén ke tũ pẽ nĩ gé.
Hã ra tag to mỹ há nỹtĩ tũg nĩ ver. Tag vỹ tỹ nén ũ tũ nĩ ver. Vẽjagrẽ kórég vỹ ãjag vĩ han, vẽnh kuprĩg ke gé. Hã ra tag to mỹ sér nỹtĩ tũg nĩ. Nén ũ vỹ ha pẽ nĩ, hã vỹ: ãjag jiji vỹ kanhkã tá ránrán kỹ nỹtĩ, he mũ, Topẽ livro ki, ãjag tỹ tá junjun jé,” he tóg.
Kỹ tóg ti mỹ sér tĩ, óra ẽn kã. Topẽ kuprĩg tỹ ti krĩn kỹ tóg: “jóg',” he mũ. “Tỹ ã tóg kanhkã tãn ag kãfór kar nĩ, kar ã tóg tỹ ẽprã ke ag kãfór nĩ gé,” he tóg. “Inh mỹ tóg há tĩ, ã tỹ nén han mũ ti. Ũ tỹ: “ki kanhró mág inh nĩ,” he mũ ag mỹ ã tóg ã jykre ven ja tũ nĩ. Ũ tỹ ki kagtĩg ag hã mỹ ã tóg ã jykre nĩm ja nĩ. Kỹ tóg há tãvĩ nĩ, jóg',” he tóg.
Kỹ tóg ti mré mũ tĩ ag mỹ: “inh jóg tóg inh mỹ tovãnh kãn, ti tỹ nén han ja kar ti,” he mũ. “Kỹ ũ pijé ti kósin ki kanhró nĩ'. Inh jóg hã ne inh ki kanhró nĩ'. Kỹ ũ pijé ijóg ki kanhró nĩ gé'. Inh hã ne ti ki kanhró nĩ'. Hã kỹ sóg ãjag mỹ ti kãmén jé kãtĩ mũ. Isỹ ũn kuprẽg mũ ag hã mỹ sóg ti kãmén tĩ,” he tóg.
Kỹ tóg vyr mỹ ti mré mũ tĩ ag mỹ: “ãjag hã ne Topẽ jykre vég mũ',” he mũ. “Sér pẽ ti tĩ.
Ki hã sóg tó mũ, ha mẽ. Ũ tỹ hẽn ri ke ag vỹ inh ve sór tãvĩ ja nỹtĩgtĩ, vãsỹ. Hã ra ag tóg inh mur ke jo kãgter kãn. Topẽ vĩ tó tĩ ag ja vẽ, pã'i mág ag ja vẽ, hã kỹ ag tóg ãjag tỹ nén vég mũ ve sór tãvĩ ja nỹtĩgtĩ. Hã ra ag tóg ve ja tũ nĩ. Mẽ ja tũ ag tóg nĩ gé, ãjag tỹ ũri nén mẽg mũ ti. Ãjag hã ne mẽg mũ inhhã',” he tóg.
Kỹ vãhã Topẽ vĩ to ẽg kanhrãn tĩ ũ vỹ, ag kã mĩ jẽgnẽ mũ. Ti tỹ ón kỹ Jesus ki jẽmẽ sór vẽ. Kỹ tóg ti mỹ: “Senhor',” he mũ. “Inh hỹn vẽjykre tỹ ne han mũ, isỹ rĩr krỹg ja tũ ve jé?” he tóg.
Kỹ tóg ti mỹ: “ne nỹ hỹn rán kỹ nĩ, Topẽ vĩ ki?” he mũ. “Topẽ jykre tỹ ne han jé ã ke mũ, hỹn'? To ke há ã tóg nĩ, ha inh mỹ tó,” he tóg.
Kỹ tóg: “Topẽ vỹ tỹ, ẽg kri ke nĩ, kỹ ti hã to há nĩm nĩ, ti ki rã há han nĩ, ti to jykre pir nĩm nĩ, ti to tar nĩm nĩ. Kỹ ã régre kar ki rĩr há han nĩ gé, ã tỹ vẽnh ki rĩr há han ri ke. Topẽ tỹ ẽg mỹ nén tó mũn hã vẽ,” he tóg.
Kỹ tóg: “hỹ, ki hã ã tóg tó mũ,” he mũ. “Tag han ra, kỹ ã tóg rĩr krỹg ja tũ venh ke mũ,” he tóg.
Hã ra tóg ti mỹ há tũ nĩ, Jesus vĩ ti. Hã kỹ tóg ti mỹ: “kỹ ũ nỹ tỹ inh régre nĩ?” he mũ.
Kỹ tóg ti mỹ: “Judeu ũ tóg nĩgtĩ. Hã ra tóg Jerusalém tá kãtĩg kỹ ẽmã tỹ Jericó ra tĩ mũ. Ẽpry kri ũn jykre kórég ag tóg, ti jo vãjig mũ, bandido ag. Kỹ ag tóg, ti kãgmĩ kỹ, ti kur nũnh kãn kỹ ti mrãnmrãn mũ. Ti tén kren ag tóg mũ, kỹ ag tóg ẽpry fyr tá ti fón kar kỹ mũ mũ sir, ti tũ mãn kãn kỹ.
Ti tỹ tá nỹ ra ũ tóg, ẽpry ẽn jagma kãtĩ mũ. Topẽ tũ ki rĩr tĩ ag kã ũ vẽ. Kỹ tóg ti vég mũ. Hã ra tóg ti venh rã sór tũ nĩ. Ẽmĩn jagma tóg tĩ mũ.
Kỹ vãhã ũ tỹ Topẽ ĩn ki rĩr tĩ ag kã ũ tóg ẽpry jagma kãtĩ mũ gé. Tá jun kỹ tóg ti vég mũ gé, hã ra tóg ti venh rã sór tũ nĩ gé. Ẽmĩn jagma tóg tĩ mũ gé sir.
Kỹ vãhã Samaria tá ke ũ tóg ẽpry jagma kãtĩ mũ gé. Kỹ tóg tá jun kỹ ti vég mũ.
Kỹ tóg inhhã ti kygtãg mũ sir. Azeite mré vinho tỹ tóg, ti mỹ to tĩn mũ. Ti kur ũ tỹ tóg ti pãg mũ sir. Kỹ tóg ti mẽg kri ti nĩm kỹ ti ra ma tĩ mũ. Kỹ tóg ag tỹ ĩn krẽm nũgnũr jafã tá jun mũ sir. Tá tóg ti ki rĩr mũ.
Tỹ vaj kỹ tóg tĩg mãn sór mũ, kỹ tóg ũ tỹ ĩn ki rĩr mũ ẽn mỹ jãnkamy régre vin mũ, kỹ tóg ti mỹ: “ti ki rĩr há han nĩ,” he mũ. “Jãnkamy tag tỹ ã mỹ tá krỹg tũ nĩn kỹ sóg ã mỹ kajãm mãn mũ, sỹ vỹn ken kỹ,” he tóg.
Kỹ tóg: “ũn tãgtũ ag vỹ ti ve ja nĩ. Kỹ ag kã ũ tỹ hẽ nỹ tỹ ag tỹ ũn vóg kónãn mũ ẽn régre ja nĩ? Ha to jykrén kema',” he tóg.
Kỹ tóg: “ũ tỹ ti jagãgtãn mũ ẽn vỹ tỹ ti régre ja nĩ,” he mũ, ũ tỹ ón kỹ ti ki jẽmẽg mũ ẽn mỹ. Kỹ tóg ti mỹ: “hỹ, tó há han ã,” he mũ. “Kỹ ẽn ri ke han nĩ. Ũn vẽsỹrénh mũ ag jagãgtãn nĩ, ti ri kén,” he tóg, Jesus ti.
Kejẽn tóg ti mré mũ tĩ ag mré ẽmã sĩ ũ tá jun mũ. Tá Marta fi tóg nĩ nĩ. Kỹ fi tóg Jesus mỹ: “inh mré kãmũjẽg, inh ĩn mĩ,” he mũ.
Kỹ fi jãvy fi vỹ nĩ gé, hã vỹ: Maria, he mũ. Ẽn fi vỹ ti rã hã nĩ kỹ ti vĩ jẽmẽg nĩ nĩ.
Hã ra Marta fi tóg ag mỹ vẽjẽn han to vẽnh kutãn mũ. Kỹ Marta fi tóg ti mỹ: “Senhor',” he mũ. “Rãnhrãj mág han tĩ sóg nĩ, hã ra fi tóg nĩ nĩ. Fi mỹ ké, fi tỹ inh mré vẽjẽn ki rĩr jé,” he fi tóg mũ.
Hã ra tóg fi mỹ: “krĩ kufy ã tóg nĩ, nén ũ tũ to, hã ra fi tóg inh vĩ jẽmẽg nĩ nĩ,” he mũ. “Vẽjẽn to vẽnh kutãn tũg nĩ.
Nén pir hã ne há nĩ', hã vỹ: inh vĩ, he mũ. Maria fi vỹ inh vĩ hã jẽmẽ sór mũ. Kỹ sóg fi mỹ: “ha nén ũ han,” he sór tũ nĩ. Nén ũ há kuprẽg fi tóg, fi tỹ inh vĩ jẽmẽ sór kỹ,” he tóg.
Kejẽn tóg Topẽ mré vĩ mũ. Ti tỹ Topẽ mré vẽmén kar kỹ ti mré mũ tĩ ag tóg ti mỹ: “Senhor',” he mũ. “Ẽg kanhrãn nĩ, ẽg tỹ Topẽ mré vĩ há nỹtĩ jé, João tỹ ti mré mũ tĩ ag kanhrãn ri ke,” he ag tóg.
Kỹ tóg ag mỹ: “Topẽ mré vĩ kỹ tag tóm nĩ, ha mẽ,” he mũ. “Ẽg jóg mág, ã jiji tó ẽg tóg tĩ. Kỹ vẽnh kar jé ã tỹ tỹ ũn mág nĩ vé. Ẽg jé kãnhmar ã tỹ tỹ ẽg pã'i nĩ vé.
Ẽg mỹ ẽg jẽn ti nĩm, ẽg tỹ kurã kar ki ko tĩ ẽn ti.
Kỹ ẽg mỹ vẽnh pãte fón nĩ, ẽg tỹ ã vĩ mranh ja ti, hã jé ẽg tóg ẽg tỹ jagnẽ to jũ tỹ jagnẽ mỹ vẽnh pãte fón ke mũ gé. Kỹ ẽg tỹ ã vĩ mranh sór kỹ ẽg kren han nĩ, ẽg tỹ mranh tũ nĩ jé,” hem nĩ,” he tóg.
Kỹ tóg ag mỹ, ẽg tỹ Topẽ mré vẽmén ke ũ kãmén mũ. Kỹ tóg: “kejẽn ũ tóg nĩgtĩ,” he mũ. “Kuty si há tá tóg ti régre ĩn tá jun mũ. Kỹ tóg ti régre mỹ: “inh mỹ ã jamĩ tãgtũ nĩm,” he mũ.
“Inh mré ke ũ vỹ jun. Kór há tá tóg kãtĩg. Hã ra sỹ ti mỹ ne han ke tóg tũ tĩ,” he tóg.
Kỹ tóg ti mỹ: “hã ra sóg nỹ nĩ. Kỹ inh krẽ ag tóg nũgnũr nỹtĩ ha ke gé,” he mũ. “Jãnkã vỹ nĩfénh kỹ jẽ ha. Hã kỹ tóg vẽnh mỹ tĩ,” he tóg.
Hã ra tóg sir to vĩ mãn', to vĩ mãn' he mũ. Hã kỹ tóg nĩ kỹ ti mỹ nĩm mũ sir. Ti régre vẽ. Ge ra tóg ti mỹ nĩm ke tũ nĩ vẽ. Hã ra tóg ti tỹ ti mỹ to vĩ mãn', to vĩ mãn' he tugrĩn ti mỹ nĩm mũ sir,” he tóg.
“Ha mẽ, Topẽ mỹ nén kar to vĩm nĩ, kỹ tóg ãjag mỹ han mũ sir. Ãjag tỹ ti mỹ nén to vĩ mũ ẽn jãvãnh nĩ, kỹ ãjag tóg venh ke mũ sir. Ti mré vĩ kỹ ẽg tỹ ti jãnkã tỹ tórón tórón ke ri ke han nĩ, kỹ tóg ãjag mỹ ti nón ri ke han mũ, ti tỹ ãjag mỹ ãjag tỹ nén to vĩ mũ ẽn han kỹ.
Hỹ, hã vẽ. Ãjag tỹ ti mỹ nén ũ to vĩn kỹ tóg ãjag mỹ han ke mũ. Ãjag tỹ jãvãnh kỹ ãjag tóg venh ke mũ. Ãjag tỹ jãnkã tỹ tórón tórón ke ri ke han kỹ tóg ãjag mỹ nón ri ke han mũ.
Kejẽn ãjag kósin tóg ãjag mỹ pirã to vĩ mũ. Kỹ ãjag pijé ti mỹ pỹn nĩm ke mũ'. Pirã hã nĩm jé ãjag tóg ke mũ.
Kejẽn tóg ãjag mỹ garĩnh ovo to vĩ mũ. Kỹ ãjag pijé ti mỹ pỹn kakrã nĩm ke mũ'. Garĩnh ovo hã nĩm jé ãjag tóg ke mũ.
Jykre pãno ãjag nỹtĩ. Ãjag jykre pãno hã ra ãjag tóg ãjag krẽ mỹ nén ũ há nĩm tĩ. Ge ti nĩ gé, ãjag tỹ Topẽ mỹ nén ũ to vĩn kỹ. Nén ũ há hã nĩm jé tóg ke mũ. Hã ra tóg ãjag kãfór han tĩ, ẽg jóg tỹ kanhkã tá nĩ ti. Ãjag tỹ ti mỹ to vĩn kỹ tóg ti kuprĩg tỹ ãjag jagrẽ han ke mũ mỹr, Topẽ ti,” he tóg.
Kejẽn Jesus tóg ũ mỹ ti jagrẽ kórég kutẽm mũ. Ti vĩ vãnh han ja tóg nĩgtĩ, ti jagrẽ ti. Ti tỹ ti jagrẽ kutẽm kar tóg vĩ há nĩ sir. Kỹ tóg vẽnh kar mỹ e tĩ. Ag mỹ tóg sér tĩ sir.
Hã ra ũ ag tóg ti to: “jagrẽ kórég ti nĩ,” he mũ. “Nén-Kórég ag pã'i vỹ tỹ, ti jagrẽ nĩ, Satanás he mũ ẽn. Hã kỹ tóg Nén-Kórég ag pã'i jykre tỹ ag jagrẽ kórég pan tĩ,” he ag tóg ón kỹ.
Hã ra ũ ag tóg ón kỹ ti jykre ve sór mũ gé, kỹ ag tóg ón kỹ ti tỹ ẽg tỹ nén han vãnh han mũ ve sór mũ sir, ti tỹ ag mỹ kanhkã tá vẽjykre ven jé.
Hã ra tóg, ki kanhró nĩ. Hã kỹ tóg ag mỹ: “pã'i pir krẽm ke ag tỹ jagnẽ kato tẽn kỹ ag tóg, jagnẽ kãgtén kãn ke mũ,” he mũ. “Ðn pir krẽm ke fag tỹ jagnẽ kato tẽn kỹ fag tóg, jagnẽ kãgtén kãn ke mũ gé sir.
Ge ti nĩ, Nén-Kórég ag jykre ti. Nén-Kórég ag tỹ jagnẽ kato tẽn kỹ ag tóg, jagnẽ tỹ tũ' henh ke mũ gé. Hã kỹ tóg vẽnh mỹ nĩ, ãjag tỹ iso: “Satanás jykre tỹ tóg, Nén-Kórég ag pan tĩ,” he mũ ti,” he tóg.
“Ãjag mré ke ag to jykrén nĩ. Nén-Kórég ag pan ag tóg tĩ gé. Ag pijé Satanás jykre tỹ ag pan tĩ'. Topẽ jykre tỹ ag tóg ag pan tĩ mỹr'. Ãjag tỹ tag to jykrén kỹ ãjag tóg inh jykre há ki kanhrãn ke mũ vẽ,” he tóg.
“Topẽ kuprĩg jykre hã tỹ sóg Nén-Kórég ag pan tĩ mỹr, ha mẽ. Isỹ ag pan kãn kỹ Topẽ tóg tỹ ẽg pã'i nĩnh mũ. Tag to jykrén nĩ,” he tóg.
“Ũ tỹ é he mẽ tóg ti tũ ki rĩr há han tĩ. Ti rógro vyn kỹ tóg ti ĩn ki rĩr tĩ sir, ũ tỹ ti tũ mãg tũ nĩ jé.
Kejẽn ũ tỹ ti tar kãfór nĩ ẽn tóg ti ĩn tá jun mũ. Kỹ tóg ti rógro vãg mũ. Ti tũ génh kãn tóg mũ gé sir. Ge ti nĩ. Ũ tỹ é he mẽ ri ke ti nĩ, Japo ti. Hã ra sóg ti tar kãfór nĩ. Hã kỹ sóg ag jagrẽ kórég pan tĩ,” he tóg.
“Ãjag tỹ tỹ inh mré ke tũ nỹtĩn hã kỹ ãjag tóg, inh kato tẽgtẽ mũ. Ãjag tỹ inh mré ẽprã ke ag tỹ Topẽ to kãmũ han kỹ tóg há tĩ vẽ, hã ra ãjag tóg, ag kãmũ kamẽg mũ,” he tóg, Jesus ti.
Kỹ Jesus tóg: “kejẽn sóg, vẽjagrẽ kórég ũ kutẽm mũ,” he mũ. “Kỹ tóg ga kórég ra tĩ mũ. Goj venh ke tũ tóg nĩ, tá. Kỹ ti tỹ hẽ tá vẽnhkán ke tóg tũ tĩ. Kỹ tóg vãhã to jykrén mũ sir. “Inh jé hỹn sỹ ũ tá kãkutẽ ja ẽn ra tĩg mãn ha, sỹ ti kã ra rã mãn jé, he tóg mũ, ti jagrẽ ẽn ti.
Kỹ tóg ti venh kãtĩ mũ. Hã ra tóg sir krĩ há nĩ. Kỹ tóg ti mỹ ĩn há ri ke nĩ sir, ĩn prur, ĩn sĩnvĩ ri ke.
Kỹ tóg Nén-Kórég tỹ 7 (ke) ag mỹ tónh tĩ mũ sir. “Ha kãmũ jẽg,” he jé tóg ke mũ. Kỹ ag tóg sir ũ ẽn kã ra ge mũ, tỹ ag tóg ti jagrẽ nỹtĩ mãn mũ sir, isỹ ũn mỹ ti jagrẽ pir kutẽm ja ẽn ti. Hã kỹ tóg kórég tãvĩ nĩ sir. Ti jagrẽ kórég pir kutẽm ja inh nĩ vẽ, hã ra ũ tỹ 8 (ke) ag tóg tỹ ti jagrẽ nỹtĩ ha, ti tỹ inh ki rã tũ nĩn kỹ,” he tóg.
Kỹ ũ tỹ ti vĩ mẽg mũ ũ fi tóg prẽr mũ sir, fi tỹ ti vĩ tag mẽ kỹ. Ũn e ẽn ag kã kã fi tóg jẽ nĩ, kỹ fi tóg: “!..Topẽ vỹ ã mỹnh fi ve há han, fi tỹ ã han tugren, fi tỹ ã pafãm tugren..!” he fi tóg, prẽr kỹ.
Kỹ Jesus tóg fi mỹ: “hỹ,” he mũ. “Hã ra Topẽ vỹ ã ve há han ke mũ gé, ã tỹ ti vĩ mẽ kỹ ki króm kỹ,” he tóg.
Hã ra ũ tỹ hẽn ri ke ag tóg sir, tá junjun mũ, ti vĩ mẽ jé. Kỹ tóg fór tãvĩ tĩ. Kỹ Jesus tóg ag mỹ: “kórég ãjag nỹtĩ,” he mũ. “Ón kỹ ãjag tóg, nén han vãnh ve sór mũ. Venh ke tũ ãjag tóg nĩ. Nén ũ pir hã ve jé ãjag tóg ke mũ, hã vỹ: Jonas tỹ nén ve ja ẽn ri ke, he mũ,” he tóg.
“Jonas vỹ, ẽmã tỹ Nínive tá ke ag mỹ Topẽ vĩ tó ja nĩgtĩ, kỹ ag tóg ti vĩ mẽ há han ja nĩgtĩ. Ẽn ri ke han jé sóg ke mũ, ãjag mỹ. Tỹ sóg ẽprã ke fi kósin ẽn nĩ,” he tóg.
“Vãsỹ pã'i mág fi tóg, kanhkã fyr tá kãtĩg ja nĩgtĩ, fi tỹ pã'i mág tỹ Salomão vĩ mẽ jé. Salomão kãfór vỹ tỹ inh nĩ, hã ra ãjag tóg inh vĩ mẽ jãvãnh nỹtĩ, fi jãvo. Hã kỹ Topẽ tóg, kurã tỹ ẽgno ẽn kã ãjag mỹ vĩ kónãn ke mũ, fi ve kỹ, ha vem nĩ,” he tóg.
“Kỹ Topẽ tóg Nínive tá ke ag ve kỹ ãjag mỹ vĩ kónãn ke mũ gé, kurã tỹ ẽgno ẽn kã, ha vem nĩ. Nínive tá ke ag tỹ Jonas vĩ mẽ kỹ ag tóg ag jykre tugvãnh ja nĩgtĩ. Tỹ sóg Jonas kãfór nĩ, hã ra ãjag tóg ãjag jykre tugvãnh jãvãnh nỹtĩ, sỹ ãjag mỹ tó mũ ra,” he tóg.
“Ẽg tỹ néj grug kỹ ẽg pijé, péju kỹ fẽg tĩ'. Ẽg pijé, kẽj krẽm fẽg tĩ'. Ti fẽg jafã kri ẽg tóg fẽg tĩ. Kỹ ẽg tóg ẽg tỹ ĩn kã ra kãge kỹ ve há han tĩ,” he tóg.
“Ẽg kanẽ hã tóg tỹ, ẽg tỹ ve jafã nĩ. Kỹ tóg ẽg jo kurã han tĩ. Ti há nĩn kỹ tóg ẽg jo kurã kar nĩ sir. Jãvo ẽg kanẽ kórég nĩn kỹ tóg, ẽg jo kuty kar nĩ sir. Kỹ tóg ge nĩ, ẽg jykre kórég ti. Ẽg kanẽ kórég ri ke ti nĩ. Ẽg jo tóg kuty han tĩ.
Kỹ vẽnh kanhrãn nĩ. Ke tũ nĩ mũ ra tóg, ãjag jo kuty ri ke nĩ. Vẽjykre kórég hã vẽ. Kỹ vẽjykre kórég han sór tũg nĩ.
Ãjag jo kurã nĩn kỹ tóg há tãvĩ nĩ. Ãjag jykre há tãvĩ nĩn kỹ tóg, ãjag jo kurã ri ke nĩ sir. Kỹ ãjag tóg sir néj gru ri ke nỹtĩ gé. Néj gru mág nĩn kỹ tóg ẽg kanẽ jo jẽngrẽ há han tĩ. Ge ẽg nỹtĩ, ẽg jykre há tãvĩ nĩn kỹ,” he tóg Jesus ti.
Ti tỹ ag mré vẽmén kar kỹ Fariseu ũ tóg ti mỹ: “inh mré jẽn kãtĩg,” he mũ. Kỹ tóg ti mré tĩ mũ.
Hã ra Jesus tóg Judeu ag jykre han ja tũ nĩ. Judeu ag tóg ag jẽn jé vẽnh nĩpég tĩ. Kỹ tóg Fariseu ẽn mỹ e tĩ, Jesus tỹ vẽnh nĩpég tũ nĩn kỹ. Kỹ tóg to jykrén kónãn mũ sir.
Hã ra Jesus tóg ki kanhró nĩ, kỹ tóg ti mỹ: “Fariseu vỹ tỹ ãjag nỹtĩ,” he mũ. “Kỹ ãjag tóg kópa ven ja kupég tĩ, pénky ven ja ke gé, hã ra ti kã tá ke tóg kavéj nĩ. Kỹ ãjag jykre vỹ ge nĩ gé. Jykre há nỹtĩ ve ãjag tóg nĩ, hã ra ãjag tóg vẽjykre pãno kar han tĩ.
Krĩ tũ pẽ ãjag nỹtĩ. Ũ tỹ ẽg ven ja han mũ vỹ ẽg jykre han mũ gé mỹr. Ẽg jykre há nĩn kỹ ẽg ven ja vỹ há nĩ gé.
Ũ jagãgtãn ra, ãjag tỹ nén ũ tỹ. Vẽjykre há kar han ra, kỹ tóg ãjag tỹ nén ũ kar jãnhkri nĩ ri ke nĩ sir,” he tóg.
“Fariseu', Topẽ vỹ ãjag ve kónãn. Ón kỹ ãjag tóg Topẽ mỹ ãjag jakré tỹ dízimo han kãn tĩ. Ãjag jakré tỹ hortelã tỹ 10 nĩn kỹ ãjag tóg Topẽ mỹ ũn pir nĩm tĩ, ãjag jakré tỹ arruda tỹ ke gé, ãjag jakré kar tỹ mỹr. Hã ra ãjag tóg vẽjykre kuryj han tũ nĩ jãvo. Topẽ to há tũ ãjag tóg nỹtĩ, ti vĩ jẽmẽ jãvãnh ãjag tóg nỹtĩ. Ãjag tỹ ti tỹ ẽg jyvẽn ki króm mré hã ãjag jakré tỹ dízimo han kỹ tóg há tãvĩ tĩnh mũ vẽ. Hã ra ãjag tóg ki króm sór tũ nĩgtĩ,” he tóg.
“Fariseu', Topẽ vỹ ãjag ve kónãn. Vẽnh kanhrãn jafã krẽm ãjag tóg vẽnh kãpãm kỹ nỹtĩ, vẽnh kar tỹ ãjag to: ũn mãg ag vẽ, he jé. Ẽmã kuju tá ãjag tóg mũgtĩ, kỹ tóg vẽnh kar tỹ ãjag mỹ: “Ẽg kanhrãn tĩ, ã mỹ há?” hen kỹ ãjag mỹ sér tĩ.
Topẽ vỹ ãjag ve kónãn mỹr. Vẽnh kej si ri ke ãjag nỹtĩ, vẽnh kej to ró tũ ri ke. Vẽnh kar tóg kri mũ tĩ, kỹ ag tóg vẽnh vatánh tá vẽnh kavénh tĩ. Tag ri ke ãjag tóg nỹtĩ,” he tóg,
Kỹ Topẽ vĩ to ẽg kanhrãn tĩ ũ tóg ti mỹ: “ã tỹ Fariseu ag mỹ tag tó kỹ ã tóg ẽg to vĩ kónãn mũ gé, ag mré,” he mũ.
Kỹ tóg: “ón kỹ ẽg kanhrãn tĩ',” he mũ. “Hỹ, Topẽ vỹ ãjag ve kónãn gé,” he tóg. “Vẽnh kar mỹ ãjag tóg vẽjykre kufy nĩm tĩ. Ti kufy jagy nĩn kỹ ãjag tóg han sór tũ nĩgtĩ. Ge ra ãjag tóg ag mỹ: “ki króm nĩ,” he tĩ.
Topẽ vỹ ãjag ve kónãn mỹr. Ãjag jógjóg ve ag vỹ Topẽ vĩ tó tĩ ag kãgtén. Jãvo ãjag tóg ón kỹ ag kej ki rĩr há han tĩ.
Hã ki ãjag tóg ãjag jógjóg ve ag tỹ ag kãgtén to: “há ti nĩ,” he tĩ.
Hã kỹ Topẽ vỹ ãjag to vĩ ja nĩ. Ki kanhró ti nĩ, hã kỹ tóg ãjag to vĩ kónãn ja nĩ, ha mẽ. “Inh vĩ tó tĩ ag jẽgnẽ jé sóg ke mũ, isỹ ũn vin mũ ag ke gé, ag tỹ ag mỹ inh vĩ tó jé. Hã ra ag tóg ag vóg kónãn ke mũ, ag kãgtén jé ag tóg ke mũ,” he ja tóg nĩ, Topẽ ti.
Ãjag jógjóg ve ag vỹ ag kãgtén kãn, hã ra tóg ãjag mỹ há tĩ, hã kỹ Topẽ vỹ, to ãjag vóg kónãn ke mũ. Ũ tỹ hẽn ri ke ag kãgtén ag tóg, ãjag jógjóg ve ag, Topẽ tỹ ẽprã ke ag han kar kỹ.
Abel kãke tóg ti tén. Kỹ ãjag jógjóg ve ag tóg ti nón ke ag kãgtén ja nĩgtĩ gé. Vãhã ag tóg Zacarias tén mũ gé, Topẽ ĩn krẽm, Topẽ mỹ nén ũ pũn jafã ẽn tá. Hã kỹ tóg, ãjag tỹ ag kãgtén ri ke nĩ. Kỹ ãjag tóg ag kãgter tag kajãm kãn ke mũ, ha vem nĩ,” he tóg.
“Ón kỹ Topẽ vĩ to ẽg kanhrãn tĩ', Topẽ vỹ ãjag vóg kónãn ke mũ. Ũ tỹ Topẽ ki rã sór mũ ra ãjag tóg, ti mỹ tó há han tũ nĩgtĩ, ti tỹ ki rã tũ nĩn jé. Kỹ tóg, ẽg tỹ ũ jo ĩn nĩfénh ẽn ri ke nĩ,” he tóg.
Tag pãte tóg, hẽn ra tĩ mũ sir. Kỹ Topẽ vĩ to ẽg kanhrãn tĩ ag tóg, ti mré mũ kỹ ti tugnỹm tĩ, Fariseu ag ke gé. Ag tỹ ti vĩ to ti se sór vẽ.
Ón kỹ ag tóg ti ki jẽmẽg tĩ gé sir. Hã ra ag tóg ti vĩ mẽ há han tũ nĩ sir. Nén ũ pir hã to ag tóg jykrén mũ, hã vỹ: ti kãgmĩnh ke, he mũ.
Hã ra ũ tỹ hẽn ri ke mil (ke) ag vỹ, vẽnh mãn kỹ nỹtĩ. Kỹ ag tóg, jagnẽ sãnsãn mũ sir. Kỹ Jesus tóg ag kanhrãn mũ. Ti mré mũ tĩ ag kanhrãn vén tóg mũ, kỹ tóg ag mỹ: “Fariseu ag jykre han sór tũg nĩ,” he mũ. “Ẽmĩ jãgja jafã ri ke ti nĩ, ag jykre ti. Hã kỹ tóg Topẽ mỹ kórég tãvĩ nĩ,” he tóg.
“Ẽg tỹ péju kỹ nén han mũ vỹ, vẽnh ven kãn ke mũ. Ẽg tỹ vẽnh kar vatánh tá nén to jykrén mũ vỹ, vẽnh ven kãn ke mũ, kurã tỹ ẽgno kã,” he tóg.
“Ãjag tỹ vẽnh kar vatánh tá vẽmén ja ẽn mẽ kãn jé ag tóg ke mũ, vẽnh kar. Ãjag tỹ kékén kỹ nén tó ja ẽn tó kãn jé ag tóg ke mũ, jamã há ra, ãjag tỹ ĩn kã tá nén tó ja ẽn. Hã kỹ vẽjykre régre han tũg nĩ,” he tóg.
“Ha mẽ, iso há ãjag nỹtĩ. Pã'i ag tỹ kejẽn ẽg tén sór mũ ra ag kamẽg tũg nĩ. Ag tỹ ẽg tén kar kỹ ag tóg, ẽg tỹ hẽ ri kenh ke tũ nĩ sir. Hã kỹ ag kamẽg tũg nĩ.
Ãjag mỹ sóg tónh ke mũ ha, ãjag tỹ ũn kamẽg ke ti, hã vỹ: Topẽ, he mũ. Ti hã ne ẽg tén kar kỹ nũgme ki ẽg vãm ki kanhró nĩ', mỹr ha mẽ'. Kỹ ti hã kamẽg nĩ.
Sẽsĩ tỹ 5 (ke) kato ag tóg jãnkamy pir nĩm tĩ, ag tỹ ko jé. Hã ra Topẽ pijé ag kã jatun mũ'. Ag ki rĩr tóg nĩ nĩ.
Ẽg ki rĩr tóg nĩ gé. Ẽg tỹ nén vég mũ kar ki kanhró tóg nĩ. Hã kỹ tóg, ẽg gãnh nĩkrén kãn ja nĩ gé. Sẽsĩ kãfór ãjag tóg nỹtĩ, Topẽ mỹ. Ãjag kã mĩ ũn pir tóg sẽsĩ e kãfór nĩ. Hã kỹ ag kamẽg tũg nĩ, ũ tỹ ẽg tén sór mũ ag,” he tóg.
“Hã kỹ sóg ãjag mỹ tag tó mũ. Ẽprã ke ag mỹ: “tỹ sóg ti mré ke nĩ,” hem nĩ, iso. Ag kamẽg tũg nĩ. Kỹ sóg ãjag tónh ke mũ gé, Topẽ tỹ jẽgnẽ jafã ag mỹ, kurã ẽn kã, ãjag tỹ tỹ inh mré ke nỹtĩ ti. Tỹ sóg ẽprã ke fi kósin nĩ, mỹr, ha mẽ.
Ãjag tỹ ẽprã ke ag mỹ inh kãmén tũ nĩn kỹ sóg ãjag kãmén ke tũ nĩ gé, Topẽ tỹ jẽgnẽ jafã ag mỹ, ãjag tỹ iso: “ti ki kagtĩg sóg nĩ,” hen kỹ,” he tóg.
“Tỹ sóg ẽprã ke fi kósin nĩ. Ag tỹ iso vĩ kónãn mũ ra sóg ag mỹ vẽnh pãte fón sór mũ. Ag tỹ hã ra Topẽ kuprĩg to vĩ kónãn kỹ Topẽ tóg ag mỹ vẽnh pãte fón mãn ke tũ nĩ,” he tóg.
“Ãjag vin jé ag tóg ke mũ, pã'i ag mỹ, governador ag mỹ ke gé, ag tỹ ãjag sigse jé. Ẽg vẽnh kanhrãn jafã krẽm ag tóg ãjag ki jẽmẽ sór ke mũ, ãjag tỹ inh ki ge kỹ nỹtĩ ti, ha vem nĩ. Hã ra to krĩ kufy han tũg nĩ, ãjag tỹ ag mỹ inh kãmén ke ẽn to.
Topẽ kuprĩg hã vỹ ãjag kanhrãn ke mũ', kurã ẽn kã. Hã kỹ ãjag tóg tónh ke mũ sir,” he tóg.
Kỹ ũn e ag kã mĩ ũ tóg Jesus mỹ: “Senhor',” he mũ. “Ẽg panh vỹ tóg ter. Kỹ inh kãke mré vĩm nĩ, ẽg tỹ ti tỹ nén kar tỹ vẽnh kãpãm jé,” he tóg.
Hã ra tóg ti mỹ: “vó,” he mũ. “Isũ pijé',” he tóg. “Inh pijé ã mỹ ã kuge ve sór mũ'. Inh pijé ã tũ tỹ vẽnh kãpãm sór mũ',” he tóg.
Kỹ tóg ag kar mỹ: “ker nén ũ to én hẽ',” he mũ. “Ẽg tỹ nén kar nĩ pijé ẽg rĩr han ke mũ'. Ẽg tũ mág nĩ tugrĩn ẽg pijé mũ há han ke mũ',” he tóg.
Kỹ tóg ag mỹ: “vẽjykre há vỹ ge nỹnh mũ, ha mẽ,” he mũ. “Ũn riko tóg nĩ ja nĩgtĩ mỹr,” he tóg. “Ti japỹ vỹ nén kar kanẽ e han ja nĩgtĩ.
Kỹ tóg: “inh hỹn ne han mũ ha? Sỹ krẽm inh jakré kanẽ kar nĩm jé,” he mũ.
“Inh pãjó kókén jé sóg ke mũ, sỹ ti jẽgja ki ũn mág han jé, kỹ sóg krẽm isũ kar vin mũ, inh jakré kanẽ kar ti,” he tóg mũ, to jykrén kỹ.
“Kỹ sóg jatun mỹ nĩnh mũ sir. Isũ vỹ prỹg tỹ hẽn ri ke pétẽm mũ. Kỹ sóg rãnhrãj mãn ke tũ nĩ ha. Jatun mỹ sóg jẽg nĩnh ke mũ, kron sóg nĩnh ke mũ gé, inh mỹ sér tĩn kỹ,” he tóg, to jykrén kỹ, ũn riko ti.
Hã ra Topẽ tóg ti mỹ: “krĩ tũ ã nĩ,” he mũ. “Kuty tag kã ã tóg ter ke mũ ha. Kỹ ã tũ mág tag vỹ tỹ, ũ tũ nĩnh ke mũ ha? Ma tĩg ke tũ ã tóg nĩ,” he tóg ti mỹ, Topẽ ti,” he tóg.
“Ge tóg nĩ, ẽg tỹ ga kri nén ũ há ve sór kỹ. Ma mũnh ke tũ ẽg tóg nĩ, kanhkã ra. Ẽg tỹ kanhkã tá tũ mág nỹtĩnh ke tag hã ne há nĩ',” he tóg.
Kỹ tóg ti mré mũ tĩ ag mỹ: “ha vé,” he mũ. “Nén ũ to jykrén kỹ krĩ kufy han tũg nĩ,” he tóg, “vẽjẽn to, ke tũ nĩ kỹ kur to. Inh hỹn ne konh mũ'? Inh hỹn ne tunh mũ'? he tũg nĩ.
Topẽ tỹ ẽg han ja vẽ mỹr, ẽg tỹ ga kri mũ jé. Hã kỹ tóg ẽg jẽn ki rĩr ke mũ gé, ẽg kur ki ke gé.
Sẽsĩ to jykrén nĩ. Ag mỹ ẽkrãn tĩ'? Vó. Ag mỹ ag jakré kunũg tĩ'? Vó. Ag mỹ pãjó han tĩ'? Vó, ke tũ ag tóg nĩgtĩ. Ge ra Topẽ tóg ag jẽn tĩ. Jẽsĩ kãfór ãjag tóg nỹtĩ, Topẽ mỹ.
Kỹ ẽg tóg Topẽ tỹ ẽg jé prẽr kỹ mũnh ke mũ gé. Ẽg pijé mũnh ke tũ nĩ'. Ẽg tỹ to krĩ kufy han mũ ra ẽg tóg tĩg mũ.
Ẽg pijé ẽg krĩ kufy tugrĩn, ẽg krĩ há tugrĩn mũnh ke tũ nĩ'. Mũ jé ẽg tóg ke mũ, ti tỹ ẽg jé prẽr kỹ. Hã kỹ nén ũ ũ to krĩ kufy han tũg nĩ.
Ka fej to jykrén nĩ gé. Jatun mỹ tóg mog tĩ. Rãnhrãj tũ tóg nĩgtĩ, kur han tũ tóg nĩgtĩ. Hã ra tóg sĩnvĩ nỹtĩgtĩ. Kỹ pã'i mág tỹ Salomão ẽn kur tóg ri ke tũ nỹtĩ ja nĩgtĩ, ti sĩnvĩ ja ra. Ki hã sóg tó mũ mỹr.
Topẽ hã ne ka fej sĩnvĩ han tĩ'. Hã ra tóg kãnhmar kãgter tĩ. Ũri tóg há nỹtĩ, tỹ vaj kỹ tóg kógungur nỹtĩgtĩ. Topẽ tỹ ka fej sĩnvĩ han kỹ tóg ãjag kur ki rĩr ke mũ gé, ha vem nĩ. Kỹ ti to: “ti mỹ ẽg mỹ kur nĩm mũ vỹ?” he tũg nĩ.
“Inh hỹn ne konh mũ', ũri?” he tũg nĩ gé. To krĩ kufy han tũg nĩ.
Topẽ ki ge tũ ag vỹ tag to jykrén mág tĩ. Hã ra ẽg jóg tỹ Topẽ vỹ ki kanhró nĩ, ẽg tỹ nén konh ke mũ ki, ẽg kur ti ke gé. Kỹ to krĩ kufy han tũg nĩ.
Topẽ tỹ tỹ ẽg pã'i nĩ ẽn hã ve jé vãsãnsãn nĩ. Tag hã to jykrén nĩ. Kỹ Topẽ vỹ ãjag mỹ ãjag tỹ nén ve sór mág mũ ẽn vin ke mũ sir,” he tóg.
“Kamẽg tũg nĩ, ãjag pipir nỹtĩ ra. Ẽg jóg tỹ Topẽ vỹ ãjag to há nĩ, hã kỹ tóg ãjag mỹ kanhkã ti ven sór mũ, ha mẽ.
Ãjag tỹ nén kar vin nĩ, ũn vẽsỹrénh mũ ag mỹ. Kỹ ãjag tóg kanhkã tỹ tỹ nén ũ mág nỹtĩnh mũ. Tá ãjag kuge tóg tũ' he mãn ke tũ nĩ. Tag ki ẽg tóg ẽg jãnkamy fón tĩ, nén ũ kar to. Tá tóg tũ' he jãvãnh nĩ, ẽg kuge ti. Tá ũ tóg péjunh kãtĩg ke tũ nĩ gé, tá ti ga tóg kagranh ke tũ nĩ gé.
Ãjag tỹ ga kri tỹ nén ũ mág nỹtĩn kỹ ãjag tóg ga kri mũ mág sór mũ. Ãjag tỹ hã ra kanhkã tỹ tỹ nén ũ mág nỹtĩ sór kỹ tag hã ne há nĩ,” he tóg.
“Ẽg kur tỹ ẽg tóg vẽsógfĩg tĩ, ẽg tỹ rãnhrãj há han jé. Ẽg néj grug ẽg tóg tĩ, kuty kỹ, ẽg tỹ ve há han jé. Ẽn ri ke han nĩ, ãjag tỹ inh kãtĩg mãn ke jãvãnh kỹ, nén ũ tỹ ãjag kutãn tũ nĩ jé, ãjag tỹ inh mré mũnh ke to.
Kỹ ãjag tóg tỹ ũ camarada ri ke nỹtĩ. Kejẽn ag patrão vỹ hẽn kã tá tĩg mũ, ti prũ ke ki fénhta mág han jé. Kỹ ti camarada ag vỹ ti tỹ tá vỹn ke jãvãnh nỹtĩ. Ag tỹ ti jãvãnh há han kỹ tóg há tĩ, ag nũgnũr tũ nĩn kỹ. Kỹ ag tóg kãnhmar ti tỹ jãnkã tỹ tórón tórón ke mẽnh mũ.
Hã ra tóg kejẽn jun mũ sir. Kỹ tóg sér tĩ, ti camarada ag tỹ ti jãvãnh nỹtĩn kỹ. Kỹ tóg ag mỹ vĩ há han ke mũ sir. Kỹ tóg vẽsóg fĩn kỹ ag mỹ: “nĩgnĩ ra ver, mesa to,” henh ke mũ sir. Kỹ tóg ti camarada ag mỹ vẽjẽn ven ke mũ, ag patrão ti. Ki hã sóg tó mũ,” he tóg.
“Hẽn ri ke mũn tóg meia noite ki jun ke mũ, hẽn ri ke mũn tóg galo kyr mũ ra jun ke mũ. Ti camarada ag tỹ ti jãvãnh nỹtĩn kỹ tóg ag mỹ vĩ há tãvĩ han ke mũ sir, ha vem nĩ,” he tóg.
“Kỹ tag to jykrén nĩ, ha mẽ. Inh kãtĩg mãn ke vỹ tỹ ũ tỹ nén ũ pigju tĩ kãtĩg ri ke nĩnh mũ. Ũ tỹ ti ĩn krẽm nĩ ẽn pijé ki kanhró nĩ', ti kãtĩg ke ki. Ti tỹ ki kanhró nĩ ra tóg ti tỹ nén ki rĩr ke mũ vẽ, ti tỹ ti tũ mãg tũ nĩ jé. Hã ra tóg ki kagtĩg nĩ.
Ge ti nĩ, inh kãtĩg mãn ke ti. Ha vẽnh ki rĩr. Ẽprã ke fi kósin vỹ kãtĩg ke mũ, ãjag tỹ ti kãtĩg ke to jykrén tũ hã ra,” he tóg.
Kỹ Pedro vỹ ti mỹ: “Senhor',” he mũ. “Ã tỹ ũ mỹ ke nẽ? Ã tỹ ũ tỹ ã ki ge tũ ag mỹ ke mỹ, ẽg mỹ ke mỹ vó?” he tóg.
Kỹ tóg: “kejẽn patrão tóg hẽn ra tĩg sór mũ. Kỹ tóg ti camarada ag kã ũ kuprẽg mũ, ti tỹ ti jo ag ki rĩr jé. Ũ tỹ ti rãnhrãj ki rĩr há han tĩ ẽn kuprẽg tóg mũ, ti tỹ ag mỹ vẽjẽn ven jé.
Ti tỹ ag ki rĩr há han kỹ ti patrão vỹ, ti mỹ vĩ há han ke mũ, ti kãtĩg mãn kỹ.
Ti tỹ tóg pã'i han ke mũ, ti tỹ ti tũ ki rĩr kãn jé sir. Ki hã sóg tó mũ mỹr, ha mẽ.
Ti camarada ẽn jykre kórég nĩn kỹ tóg vẽnh mỹ nĩ jãvo, ha mẽ. To jykrén kỹ tóg: ẽg patrão vỹ kãtĩg vãnh han mũ, he mũ. Kỹ tóg ti mré ke ag vóg kónãn mũ. Ag mrãnmrãn tóg mũ sir, fag ke gé. Kỹ tóg jatun mỹ jẽn mág han mũ. Ũn kronkron tĩ ag mré tóg kron kỹ pépév tĩ nĩ sir.
Kỹ ti patrão vỹ ti kãnhmỹ jun ke mũ, ha vem nĩ, ti tỹ ti jun ke kurã ki kagtĩg nĩn kỹ. Kỹ tóg ti vóg kónãn ke mũ gé sir. Kỹ tóg ti fón ke mũ, Topẽ vĩ mranh tĩ ag mré,” he tóg.
“Ti camarada ũ vỹ ti patrão kãtĩg ke jo ki rĩr há han tũ nĩgtĩ, ti patrão tỹ ti mỹ tó mũ ra. Ti vĩ ki tóg króm tũ nĩgtĩ. Kỹ tóg ti mrãnmrãn mág ke mũ.
Ũ tóg ti tỹ nén han ke mũ mẽ há han tũ nĩ. Kỹ tóg vẽjykre kórég han mũ gé. Kỹ ti patrão vỹ ti mrãnmrãn ke mũ gé. Ti mrãnmrãn sĩ han jé tóg ke mũ, jãvo. Ũ tóg vẽnh kanhrãn mág han tĩ. Kỹ Topẽ tóg ti tỹ vẽjykre há han ẽn ve sór mũ,” he tóg.
Kỹ Jesus tóg: “ga kri inh mur, isỹ re pũr tĩg ri ke han jé,” he mũ, “hã vỹ: ũn e tỹ inh ki ge, he mũ. Sỹ re pũr tĩg ri ke ẽn venh há tóg tĩ, hã ra tóg ver grug tũ nĩ.
Ti grug to hã sóg vẽsỹrénh ke mũ. Iser ke vẽ, kỹ tóg inh mỹ e tĩ. Sỹ ve jãvãnh tóg tĩ vẽ,” he tóg.
“Ãjag hỹn iso: “vẽnh kar tỹ jagnẽ to há han jé tóg ke mũ,” he tĩ. Hã tũ vẽ. Ũ tỹ hẽn ri ke tỹ jagnẽ kato tẽgtẽ han jé sóg ke mũ, ha vem nĩ.
Ha vé, ĩn pir krẽm ke fag vỹ jagnẽ kato tẽnh ke mũ. Ũn tãgtũ fag vỹ ũn régre fag kato tẽgtẽnh ke mũ. Kar kỹ ũn régre ẽn fag vỹ ũn tãgtũ fag kato tẽgtẽnh ke mũ gé sir.
Jagnẽ kato fag tóg jagnẽ to jũgjũnh ke mũ. Ũ tóg ti kósin kato tẽnh ke mũ, kỹ ũ tóg kejẽn ti panh kato tẽnh ke mũ gé. Ũ fi vỹ fi kósin fi kato tẽnh ke mũ, kỹ ũ fi vỹ fi mỹnh fi kato tẽnh ke mũ gé. Kỹ ũ tóg ti má fi kato tẽnh ke mũ, kỹ fi tóg fi jamré kato tẽnh ke mũ gé sir. Ge ti nĩgtĩ,” he tóg.
Kỹ tóg vẽnh kar mỹ: “kanhkã ve kỹ ãjag tóg ta ki kanhró nỹtĩ,” he mũ. “Kanhkã góg tỹ tãtá kãtĩn kỹ ãjag tóg: “ta vỹ kutẽnh mũ,” he tĩ. Ki kanhró ãjag tóg nỹtĩgtĩ.
Kar ãjag tóg kãka ki kanhró nỹtĩ gé. “Tag tán kãtĩ mũ, kãka ti, kỹn jũ jagy han mũ, ha vem nĩ,” he ãjag tóg tĩ gé.
Ki kanhró ãjag tóg nỹtĩ, ta jykre ti, kãka jykre ti. Hã ra ãjag tóg inh jykre ki kanhrãnrãn sór tũ nĩ, sỹ ũri ãjag mỹ tó mũ tag ti. Kutu ãjag nỹtĩ,” he tóg.
“Kỹ ãjag tóg vẽjykre kuryj to jykrén tũ nĩ gé, ãjag tỹ jagnẽ mỹ vẽnh pãte fón jé, ãjag tỹ ver ga kri mũn kỹ.
Kejẽn ãjag tóg nén ũ tugrĩn jagnẽ to jũ mũ. Kỹ ãjag kã ũ tóg hẽn ri ke mũn pã'i mỹ tónh mũ sir. Ti tĩg ken jo ti mỹ: “inh mỹ vẽnh pãte fón,” hem nĩ. Ke tũ nĩ mũ ra pã'i vỹ ã jykre pãno venh ke mũ, kỹ tóg porisa mỹ: “ti se ra,” henh ke mũ. Kỹ tóg ã senh ke mũ sir.
Ha mẽ, tá ã kãnhmar kãkutẽ mãn ke tũ nĩ. Ã tỹ kajãm kãn kar kỹ ã hẽn ri ke mũn tá kãkutẽ mãn ke mũ sir,” he tóg.
Kejẽn fóg tỹ pã'i tỹ Pilatos tóg, ga tỹ Galiléia tá ke ũ ag kãgtén ja nĩ, ag tỹ Topẽ mỹ ag mẽg tãnh kỹ pũn mũ ẽn kã. Kỹ ag kyvénh tóg, ag mẽg kyvénh mré kutẽ ja nĩ. Kỹ ũ ag tóg, Jesus mỹ kãmén mũ, ag tỹ Pilatos tỹ ũn kãgtén mũ ag to: “ag hỹn Topẽ vĩ mranh mág,” hen kỹ.
Kỹ tóg ag mỹ: “ãjag hỹn Galiléia tá ũn kãgter mũ ag to jykrén sór mũ,” he mũ. “Ag hỹn Galiléia tá ke ag jykre pãno kãfór han mũ nĩ, hã kỹ Topẽ hỹn tóg ag vóg kónãn mág, he ãjag tóg tĩ ag to.
Hã tũ vẽ hã ra. Ãjag ri ke ag tóg nỹtĩ, mỹr, ha mẽ. Ãjag tỹ ãjag jykre tovãnh tũ nĩn kỹ ãjag tóg nũgme ki vár ke mũ, ha vem nĩ,” he tóg.
“Ũ tỹ 18 (ke) ẽn ag to jykrén nĩ, ũ tỹ goj tỹ Siloé tá kãgter mũ ẽn ag. Ðn téj ẽn tóg, ag kri kutẽ, hã kỹ ag tóg kãgter mũ. Jerusalém tá ke kar ag jykre ri ke ja ag tóg nỹtĩ. Ag pijé, ag jykre pãno kãfór ja nỹtĩ', ha mẽ.
Kỹ sóg ãjag mỹ ke mũ. Ãjag tỹ ãjag jykre pãno tovãnh tũ nĩn kỹ ãjag tóg, nũgme ki vár ke mũ,” he tóg.
Kỹ tóg ag mỹ: “ũ tỹ Topẽ jykre han sór tũ ag vỹ, ge nỹtĩnh mũ, ha mẽ,” he mũ. “Kejẽn ũ tóg nĩgtĩ. Ka há krãn ja tóg nĩgtĩ, ka tỹ figueira. Ka kanẽ ko há vẽ. Uva kré kã mĩ tóg krãn ja nĩ. Kỹ tóg kejẽn ti kanẽ ko sór mũ, kỹ tóg venh tĩ mũ. Hã ra tóg kanẽn ja tũ nĩ.
Kỹ tóg uva ki rĩr tĩ mỹ: “ti gỹn ra,” he mũ. “Prỹg tãgtũ vẽ ha, sỹ ti kanẽ vég tũ ki. Kanẽn vãnh ti hỹn jẽ. Kỹ ti gỹn nĩ, ti tỹ ga kókég tũ nĩ jé,” he tóg.
Hã ra tóg ti patrão mỹ: “ti tovãnh ra ver,” he mũ. “Ti pénĩn sóg kũm mũ ver, sỹ ti pénĩn ga vãvãm jé ver.
Hẽn ri ke mũn tóg kanẽn ke mũ ha. Ti kanẽn tũ nĩn kỹ sóg vãhã ã mỹ ti gỹn ke mũ,” he tóg mũ,” he tóg.
Kejẽn tóg vẽnh kanhrãn jafã krẽm ag kanhrãn mũ, vẽnhkán ke kurã ki.
Hã ra ũ fi tóg tá jẽ nĩ. Jagrẽ kórég fi nĩ, hã kỹ fi tóg pãnh ke kỹ jẽ nĩ. Vẽnh ra hã fi tóg jẽ kórég nĩ, fi jagrẽ tugrĩn. Prỹg tỹ 18 (ke) han fi tóg, fi jagrẽ tỹ fi kagãg tĩ ki.
Kỹ Jesus tóg fi vég mũ. Kỹ tóg fi jé prẽr mũ. “Kunĩg, jỹ,” he tóg. “Ã kaga tỹ sóg tũ' henh ke mũ,” he tóg fi mỹ.
Kỹ tóg ti nĩgé tỹ fi kri fig mũ. Kỹ fi tóg vẽnh ra hã jẽg há' he mũ, ha mẽ. Kỹ fi tóg Topẽ mỹ vĩ há han mũ sir.
Hã ra vẽnh kanhrãn jafã to pã'i tóg Jesus to jũ mũ, ti tỹ vẽnhkán ke kurã ki fi tỹ há' hen kỹ. Kỹ tóg vẽnh kar jyvẽn kỹ ag mỹ: “kurã tỹ 6 (ke) hã ki ẽg tóg rãnhrãj ke mũ ha,” he mũ. “Hã kỹ kurã tỹ 6 (ke) ẽn ki kãmũm nĩ, ti tỹ ãjag tỹ há' hen jé. Vẽnhkán ke kurã ki vẽnh kygtãg kãmũ tũg nĩ,” he tóg mũ.
Hã ra Jesus tóg ti vĩ kãfãn kỹ: “jykre régre ã nĩ mỹr,” he mũ. “Vẽnhkán ke kurã ki ãjag tóg ãjag mẽg ki rĩr tĩ gé, monh ki, kãvãru ki ke gé, ha mẽ. Ãjag mẽg kygvãg ãjag tóg tĩ, ag tỹ goj kron mũn jé, ti tỹ ĩn kã kã se kỹ jẽ kỹ, cocho to.
Kỹ tag fi vỹ se kỹ jẽ ẽn ri ke ja nĩ gé, ha mẽ. Satanás hã vỹ fi sé', prỹg tỹ 18 (ke) ki. Ẽg jógjóg ve tỹ Abraão krẽ'krẽ ũ fi vẽ. Ẽg mẽg kãfór fi tóg jẽ. Hã ra ã tóg jũ sór mũ, isỹ vẽnh kán ke kurã ki fi tỹ há' hen kỹ. Isỹ fi kavãn ri ke vẽ,” he tóg.
Ti vĩ tag to ag tóg mỹ'ãg'ãg mũ sir, ti kato tẽ mũ ag. Hã ra tóg vẽnh e ẽn mỹ sér tĩ sir. Ag mỹ tóg nén ũ há kar han tĩ, hã kỹ tóg ag mỹ sér tĩ sir.
Kỹ tóg ag mỹ: “Topẽ tỹ tỹ ẽg pã'i nĩnh ke vỹ tỹ ka tỹ krén ri ke nĩ,” he mũ.
“Ti krãn ẽg tóg tĩ. Kỹ tóg mog há han tĩ. Hã kỹ sẽsĩ tóg ti féj kã ki jagfénh tĩ,” he tóg.
Kỹ tóg fag mỹ: “Topẽ tỹ tỹ ẽg pã'i nĩnh ke vỹ ũn tỹtá fag tỹ ẽmĩ han ri ke nĩ,” he mũ gé.
“Fermento sĩ tỹ fag tóg farĩnh e mré jẽgjãg tĩ, hã ra tóg tỹ són ke kãn tĩ,” he tóg, Jesus ti.
Kỹ tóg tĩg mãn kỹ ẽmã e fĩn rãm mũ, ẽmã mág, ẽmã kãsir ke gé. Tĩg kỹ tóg ag kanhrãnrãn mũ sir. Kỹ tóg vãhã, ẽmã tỹ Jerusalém kukãm tĩ mũ.
Kỹ ũ tóg ti mỹ: “Senhor,” he mũ. “Ũn krenkren mũ ag mỹ pipir nỹtĩ, e nỹtĩ vó?” he tóg. Kỹ tóg ti mỹ:
“inh ki rã vỹ, jãnkã sĩ ra rã ri ke nĩ,” he mũ. “Vãsãn nĩ, ã tỹ ra rã jé. Kejẽn ũ tóg, ra rã mãn ke tũ nĩ ha. Ẽn kã ũ tỹ hẽn ri ke ag vỹ, ra ge sór ke mũ, hã ra ag tóg, tỹ hẽ ri kenh ke tũ nĩ sir.
Ðn ki rĩr tĩ ẽn tỹ nĩfénh ja vẽ mỹr, hã kỹ ag tóg, kã ra genh ke tũ nĩ ha. Kanhkã to ken hã vẽ, ĩn ti. Ðn ki rĩr tĩ ẽn hã ne nĩfénh ke mũ', kỹ ãjag tóg sir re tá nỹtĩ kỹ tỹ tórón' tórón' kenh ke mũ.“Senhor', ẽg mỹ róm, ẽg jy nón, jãnkã ti,” he jé ãjag tóg ke mũ. Hã ra tóg sir ãjag mỹ: “ãjag ki kagtĩg sóg nĩ,” henh ke mũ.
Kỹ ãjag tóg ti mỹ: “ẽg hã vỹ ã mré jẽn ja nĩ, ã mré ẽg tóg kron ja nĩ, ẽg kanhrãn ja ã tóg nĩ, ẽg jamã tá. Ẽg hã vẽ,” henh ke mũ.
Hã ra tóg ãjag mỹ: “inh pijé ãjag ki kanhró nĩ',” henh ke mũ. “Ãjag pijé tỹ inh mré ke nỹtĩ'. Ha mũjẽg. Vẽjykre pãno han ãjag tóg mũgtĩ,” he jé tóg ke mũ.
Ãjag tỹ ra mũnh ke tá ãjag tóg vẽsỹrénh ke mũ, tá ãjag tóg ãjag jã tỹ gángán kenh ke mũ. Kór há tá ãjag tóg Abraão venh ke mũ, tá, Isaque ke gé, Jacó ke gé, Topẽ vĩ tó tĩ ag kar ke gé. Ẽn ag kar vỹ, Topẽ tỹ tỹ ẽg pã'i nĩ venh mũ sir, ãjag jãvo.
Ẽn kã Topẽ ki ge kỹ nỹtĩ kar ag tóg kãmũnh mũ, rã jur ja tá, rã pur ja tá, kanhkã fyr kar tá. Kãmũ kỹ ag tóg, Topẽ tỹ ag ki rĩr nĩ ti venh ke mũ, ãjag jãvo.
Ẽn kã tag ki ũn kãsir ũ ag tóg tỹ ũn mág nỹtĩnh mũ, tá. Kỹ tag ki ũn mág ũ ag tóg tỹ ũn kãsir nỹtĩnh mũ gé, tére kỹ,” he tóg, Jesus ti.
Kurã ẽn kã Fariseu ũ ag tóg ti mỹ: “ha mẽ,” he mũ. “Pã'i mág tỹ Herodes vỹ ã tén sór mũ. Hã kỹ vẽnh péjunh tĩg,” he tóg.
Kỹ tóg ag mỹ: “mĩg sĩ ri ke ti nĩ, hã kỹ tóg ke mũ,” he mũ. “Kỹ ti mỹ: “ver sóg vẽjagrẽ kórég pan mũ, ver sóg ũn kagyga ag tỹ há' henh ke mũ, ũri, vaj kỹ ke gé. Kurã tãgtũ ki sóg han kãn ke mũ, he ti,” hem nĩ.
“Ũri sóg ver tĩnh mũ, vaj kỹ ke gé, vaj ũn kỹ ke gé. Iser ken kỹ sóg Jerusalém hã tá ter ke mũ. Tag ki ke pijé'. Jerusalém tá ke ag hã tóg Topẽ vĩ tó tĩ ag kãgtén tĩ, he ti,” hem nĩ ti mỹ,” he tóg.
Kỹ tóg: “Jerusalém tá ke',” he mũ. “Topẽ vĩ tó tĩ ag kãgtén ãjag tóg tĩ. Topẽ tỹ ãjag mỹ ũn jẽgnẽg tĩ ag pin ãjag tóg tĩ, pó tỹ. Isỹ ãjag ki rĩr há tóg tĩ vẽ. Garĩnh fi vỹ fi krẽ kri jẽg tĩ. Fi tỹ ag vẽsỹrénh tũ nĩ jé ke vẽ. Ẽn ri ke han sór sóg mũ vẽ, hã ra ãjag tóg ke jãvãnh nỹtĩ.
Hã kỹ ag tóg ãjag jamã pũn kãn ke mũ, kỹ ũ vỹ kãnhmar tá nĩg mãn ke tũ nĩ ha. Inh ve mãn ke tũ ag nĩ ha mỹr. Kejẽn ãjag tóg iso: “Topẽ tỹ ti jẽnẽ ja vẽ,” henh ke mũ. Ẽn kã hã ãjag tóg inh ve mãn ke mũ,” he tóg.
Kejẽn tóg vẽnhkán ke kurã tá krỹg mũ. Kỹ tóg Fariseu ag pã'i ũ ĩn krẽm nĩ nĩ, ti mré jẽn jé. Hã ra ag tóg tá ti tỹ rĩr mũ. “Ti mỹ vẽnhkán ke kurã ki rãnhrãj ke tũ?” he ag tóg mũ.
Hã ra ũn kaga ũ tóg tá jun mũ. Kãnhpar kãn kỹ tóg jẽ.
Kỹ Jesus tóg pã'i ag mỹ: “ẽg tỹ vẽnhkán ke kurã ki ũ tỹ há' hen mỹ há nĩ, mỹ kórég nĩ, vó?” he mũ.
Hã ra ag tóg ti mỹ nén ũ tó tũ nĩ. Kỹ tóg ũn kaga ẽn vóg kỹ ti tỹ há' he mũ. Kỹ tóg ti mỹ: “ha tĩg ge,” he mũ.
Kỹ tóg ag mỹ: “kejẽn ãjag kósin ũ tóg goj ki kutẽnh mũ, ke tũ nĩ kỹ ãjag mẽg tỹ monh,” he mũ. “Vẽnhkán ke kurã ki tóg ki kutẽnh mũ, hẽn ri ke mũn. Kỹ ãjag tóg ti kunũnh ke mũ gé,” he tóg.
Kỹ ag tỹ ti mỹ ne tónh ke tóg tũ tĩ sir.
Hã ra tóg ti mré jẽg nỹtĩ ag tỹ jẽn vén sór vég mũ, ag tỹ tỹ ũn mág nỹtĩ jé. Hã kỹ tóg ag mỹ:
“kejẽn ũ tóg ãjag kógfyn mũ, ãjag tỹ ti prũg ke to fénhta ve jé,” he mũ. “Kỹ ti fénhta kã jẽn vén sór tũg nĩ. Hẽn ri ke mũn ã kãfór nĩ ũ tóg tá jun mũ.
Kỹ fénhta ki rĩr mũ ẽn tóg ã mỹ: “toreg ver'. Ti jẽn kar kỹ hã ã tóg jẽn ke mũ,” henh ke mũ. Kỹ tóg ã mỹ'a tĩnh mũ sir, ha mẽ.
Kỹ ã tỹ fénhta venh tĩg kỹ mẽ kã nĩm nĩ ver. Kỹ fénhta ki rĩr mũ vỹ ã mỹ: “ha jẽn vén, fag mré,” henh ke mũ. Kỹ ã pijé mỹ'ãg ke mũ',” he tóg.
“Hã kỹ tóg ũ tỹ ag kãfór nĩ sór mũ térem ke mũ, vẽsỹkã, Topẽ ti, ha vem nĩ. Jãvo tóg ũ tỹ: “tỹ inh ũn sĩ nĩ,” he mũ ẽn jãnfyn ke mũ, ha vem nĩ,” he tóg, Jesus ti.
Kỹ tóg ũ tỹ ti kógfyn mũ ẽn mỹ kãmén mũ gé. Ti mỹ tóg: “ã tỹ fénhta han sór kỹ ũn riko ag mỹ tó sór tũg nĩ, ã mré ke fag mỹ, ã kãke ag mỹ, ã jãvy ag mỹ. Ã rã nỹtĩ ag mỹ tó tũg nĩ gé,” he mũ. “Ã tỹ ũn riko ag mỹ tó kỹ ag tóg vẽnh kaja jé ã mỹ fénhta han sór mũ gé. Kỹ ã tóg ã fénhta kaja ti vég mũ sir, ẽprã.
Ã tỹ fénhta han sór kỹ ũn kaga kỹ rãnhrãj vãnh ag mỹ tóm nĩ, ũn kãnhgrĩ ag mỹ, ũn kyvó ag mỹ.
Ã tỹ tag han kỹ Topẽ vỹ ã ve há han ke mũ, ha vem nĩ. Ã mỹ ag tóg fénhta han ke tũ nĩ, ag tỹ tỹ nén ũ tũ nỹtĩn kỹ. Kỹ ã tóg ã rĩr mãn kỹ ti kaja venh ke mũ, Topẽ tỹ ũn jykre kuryj kar ag rĩnrĩn mãn ke kurã ẽn kã,” he tóg.
Kỹ tóg tá ti mré jẽg nĩ ũ mỹ mẽ há tĩ, ti vĩ tag ti. Kỹ tóg ti mỹ: “ũ tỹ Topẽ tỹ tỹ ẽg pã'i nĩ vég mũ mỹn hỹn sér pẽ tĩnh mũ, ũ tỹ tá fénhta vég mũ ẽn mỹ,” he mũ.
Kỹ tóg ti mỹ: “hỹ, kanhkã tá fénhta vỹ ge nĩnh mũ, ha mẽ,” he mũ. “Kejẽn ũ tóg nĩgtĩ. Fénhta mág han sór tóg mũ, kỹ tóg ũ tỹ hẽn ri ke ag mỹ tó ja nĩ, ti tỹ fénhta han ke to hã.
Ti fénhta kurãn kã tóg ti camarada jẽnẽg mũ, ti tỹ ũn kógfyn kỹ nỹtĩ ag mỹ: “ha kãmũjẽg, kar kỹ tóg nĩ ha,” he jé.
Hã ra ag tóg ve sór tũ nĩ, ag kar ti. Ũ tóg ti mỹ: “ga kajãm inh, hã kỹ sóg venh tĩ mũ ver. Ũri tóg inh mỹ vẽnh mỹ tĩ,” he mũ.
Kỹ ũ tóg ti mỹ: “monh gé sóg, monh tỹ 5 (ke) régre,” he mũ gé. “Kỹ sóg ag venh tĩ mũ ver,” he tóg mũ gé sir.
Kỹ ũ tóg ti mỹ: “ũri sóg prũg mũ ha, hã kỹ tóg vẽnh mỹ tĩ,” he mũ gé.
Kỹ ti camarada tóg ti mỹ tónh kãtĩ mũ. Kỹ tóg jũ mũ. Ti mỹ tóg: “ẽmĩn mág ra tĩg, ẽpry kãsir ra ke gé, ẽmã kar ki,” he mũ. “Kỹ ũn jagtar ag tatĩ kãtĩg, ũn kãnhgrĩ ag, ũn kyvó ag, ũn tĩg vãnh ag ke gé,” he tóg.
Kỹ tóg tĩg mãn mũ. Tá vỹn ke kỹ tóg ti mỹ: “ke kãn inh huri. Hã ra tóg fór tũ nĩ ver, fénhta jo ĩn ti,” he mũ.
Kỹ ti patrão tóg: “vẽsỹkã tĩg mãn ge,” he mũ. “Vãnh kã mĩ tĩg, ẽmã kãsir pẽ kã mĩ ke gé, ẽpry ra, ẽmĩn jagma,” he tóg. “Ag kutãn nĩ, fénhta jo ĩn fór jé,” he tóg.
Hã kỹ sóg ãjag mỹ ke mũ. Ũ mỹ sóg tó vén ja nĩ, hã ra ag tóg inh fénhta venh ke tũ pẽ nĩ,” he tóg. Jesus tỹ Fariseu ag mré jẽn kỹ ag mỹ kãmén hã vẽ.
Kejẽn ũn e ag tóg ti nón mũ mũ. Kỹ tóg ag jé vĩrĩn ke kỹ ag mỹ:
“ũ tỹ inh mré tĩg pẽ han sór mũ jé inh hã to há kãfór nĩ, ti han mũ fag kri, ti prũ fi kri, ti krẽ kri, ti kãke ag kri, ti jãvy ag kri, ti ve fag kri, vẽnh kri ke gé, mỹr, ha mẽ,” he mũ. “Ke tũ nĩ mũ ra tóg inh mré kãtĩg ke tũ nĩ, kỹ tóg tỹ inh mré ke nĩnh ke tũ nĩ gé.
Ha vé, ag tỹ inh krunh tỹ inh kri fi kỹ sóg tĩg ke mũ, ag tỹ to isa kỹ isén jé, ha vem nĩ. Vẽnh nenh ke tũ sóg nĩ. Ũ tỹ inh ri ke han sór tũ nĩn kỹ tóg inh mré kãtĩg ke tũ nĩ, kỹ tóg tỹ inh mré ke nĩnh ke tũ nĩ gé,” he tóg.
“Ũ tỹ ĩn mág han sór mũ to jykrén. Ti jãnkamy nĩkrén vén jé tóg ke mũ. Kỹ tóg ĩn kaja to jykrén ke mũ gé sir. Ti tỹ ti mỹ há nĩn kỹ tóg vãhã ĩn han sór ke mũ.
Ti tỹ to hã to jykrén há han tũ nĩn kỹ tóg vẽnh mỹ tĩ. Kỹ tóg ĩn jẽg ken ki kũm kỹ ti krogrog han ke mũ sir. Ti tỹ ti krogrog han mũ ra ti jãnkamy tóg tũ' henh ke mũ, kỹ tóg tovãnh ke mũ sir. Kỹ ti mré ke ag tóg ti to vĩ kỹ ti nynh mũ sir.
Ti to ag tóg: “ĩn mág han sór tóg mũ vẽ, hã ra tóg to jykrén há han ja tũ nĩ, hã kỹ tóg kar tũ nĩ,” henh ke mũ,” he tóg.
“Kar kỹ pã'i mág to jykrén nĩ gé. Pã'i ũ tỹ ti mré vẽnh génh han sór kỹ tóg ti krẽm ke ag nĩkrén vén ke mũ gé sir, vẽnh génh ke to hã. “10 mil (ke) ẽg nỹtĩ,” he jé tóg ke mũ. “Ẽg mỹ ag tỹ hẽn ri kenh mũ vỹ? 20 mil (ke) ag nỹtĩ. Ag mỹ ẽg tỹ tũ' he kãn ke tũ nĩ vỹ?” he jé tóg ke mũ.
Kỹ tóg pã'i ũ ẽn mỹ vẽnh vĩ jẽnẽnh mũ, ti tỹ kór há tá nĩ hã ra. Kỹ tóg ti mỹ: “inh ã mỹ ne nĩm mũ, ã tỹ isovãnh jé?” henh ke mũ,” he tóg.
“Hã kỹ inh mré mũ pẽ han ke to jykrén nĩ. Iso há kãfór nỹtĩm nĩ, ãjag tũ kar kri. Ke tũ nĩ mũ ra ãjag pijé inh mré mũ pẽ han mũ',” he tóg.
“Sa vỹ há nĩ. Hã ra ti kãhór nĩn kỹ ẽg tỹ ne tỹ tỹ kajã' he mãn ke tóg tũ tĩ,” he tóg.
“Ti kãhór nĩn kỹ tóg kórég nĩ. Fón ẽg tóg tĩ. Ẽg pijé ẽg japỹ ki ti fón tĩ', ẽg jakré tỹ tóg há' henh ke tũ nĩ gé. Ti fón pẽ han jé ẽg tóg ke mũ. Ri ke ãjag nỹtĩ, ãjag tỹ inh mré mũ pẽ han tũ nĩn kỹ. Jẽmẽ há han nĩ, sỹ ãjag mỹ nén tó mũ tag ti,” he tóg.
Kejẽn ũ tỹ imposto mãg tĩ ag tóg ti to kãmũ mũ, Topẽ vĩ mranh tĩ ag ke gé. Ag tỹ ti vĩ mẽ sór vẽ.
Kỹ tóg Fariseu ag mỹ kórég nỹ, Topẽ vĩ to ẽg kanhrãn tĩ ag mỹ ke gé. Kỹ ag tóg ti to vĩ vĩ he mũ sir. “Topẽ vĩ mranh tĩ ag to tóg há nĩgtĩ. Ag mré tóg jẽg tĩ mỹr,” he ag tóg mũ.
Kỹ tóg fag mré ag mỹ: “ũ tỹ Topẽ vĩ mranh mũ tỹ ti jykre kórég tovãnh kỹ tóg ge nỹnh mũ, ha mẽ,” he mũ.
“Ũ mẽg tỹ mé vỹ tỹ ũ tỹ 100 (ke) nỹtĩ. Hã ra kejẽn ti mẽg pir tóg vãfor mũ. Kỹ tóg ti kanẽnh tĩ mũ sir, ũn e ẽn ag ré kỹ.
Ti tỹ ti ve kỹ ti fe tóg mrin ke mũ sir. Kỹ tóg ti nunh kri ti fi kỹ kãtĩ mũ sir.
Kỹ tóg ti ĩn tá jun mũ. Tá tóg ti kanhkã fag jé prẽr mũ, ti rã hã nỹtĩ fag kar. Kỹ tóg fag mỹ: “inh mré ti to mỹ sér,” he mũ. “Inh mẽg vỹ vãfor ja nĩ, hã ra sóg ti ve mãn mũ,” he tóg.
“Kỹ tóg ge nĩ, ha mẽ. Ũ tỹ 99 (ke) ag tỹ vẽjykre kuryj han kỹ tóg há tĩ sir. Kỹ tóg kanhkã tá ke ag mỹ sér tĩ sir. Hã ra tóg sér kãfór tĩ, ũn pir tỹ ti jykre kórég tovãnh kỹ, ti tỹ ti tỹ Topẽ vĩ mranh mũ ẽn tovãnh kỹ,” he tóg Jesus ti.
“Kỹ ũn tỹtá fag tóg ge nỹtĩ tĩ gé, ha mẽ. Ũ fi tóg jãnkamy tỹ 10 (ke) tỹ tũ nĩ. Kejẽn ũn pir tóg fi mỹ vãfor mũ. Kỹ fi tóg néj grug kỹ fi ĩn kã mĩ prun kãn mũ gé, jãnkamy ẽn kanẽn jé.
Vãhã fi tóg ve mãn mũ sir. Kỹ fi tóg fi mré ke kar fag jé prẽr mũ. Kỹ fi tóg fag mỹ: “inh mré to mỹ sér,” he mũ. “Inh jãnkamy vỹ vãfor ja nĩ, hã ra sóg ve mãn mũ,” he fi tóg mũ.
Kỹ tóg ge nĩ, kanhkã tá, ha mẽ. Topẽ tỹ jẽgnẽ jafã ag mỹ tóg sér tãvĩ tĩ, ũ fi tỹ fi tỹ Topẽ vĩ mranh ẽn tovãnh kỹ, ha mẽ,” he tóg, Jesus ti.
Kỹ tóg: “ũ vỹ tóg kósin régre ja nĩgtĩ gé,” he mũ.
“Kỹ ti kósin tỹ ẽgno tóg ti panh mỹ: “ha ũri inh mỹ isũ nĩm, ã tỹ inh mỹ nén nĩm ke mũ ẽn ti,” he mũ. Kỹ ti panh tóg ti krẽ mỹ ti tũ vẽnh kãpãm mũ sir.
Kãnhmar ti kósin kyrũ tóg ti tũ mãn kỹ ẽmã ũ ra tĩ mũ. Tá tóg vãm kãn mũ, nén ũ kórég kar to.
Kejẽn tóg tá prỹg han mũ sir, ẽmã ẽn tá. Kỹ tóg kókĩr mũ sir.
Kỹ tóg tá ke ũ mré vẽmén mũ, ti tỹ ti mỹ vẽnh rãnhrãj nĩm jé. Kỹ tóg ti tỹ ti mỹ ti mẽg tỹ porko ki rĩr jé ti jẽnẽg mũ sir, ti safra ra.
Kỹ tóg ti mẽg jẽn ko sór mũ, ti kókĩr tãvĩ nĩn kỹ.
Kỹ tóg kejẽn krĩ há han mũ. To jykrén tóg mũ sir. “Inh panh mỹ rãnhrãj tĩ ag vỹ ẽmĩ ko mág tĩ. Ag jẽn tóg ag mỹ kén tĩ. Jo sóg kókĩr kỹ ter sór mũ ha,” he tóg.
“Inh jé hỹn inh panh kukãm tĩg mãn ha,” he tóg. “Kỹ sóg ti mỹ: “panh',” henh ke mũ. “Kanhkã tá nĩ ẽn vĩ mranh inh, ã vĩ ti ke gé.
Kỹ sóg vẽnh mỹ tỹ ã kósin tũ nĩ. Vẽnhmỹ sóg tỹ ã camarada nĩnh ke nĩ ha,” he jé sóg ke mũ,” he tóg mũ, to jykrén kỹ.
Kỹ tóg tĩ mũ sir, ti panh kukãm. Hã ra ti panh tóg kuvar há tá ti kãtĩ ẽn vég mũ. Kỹ tóg ti kato tĩg kỹ ti ki póm ke mũ sir. Ti ki nhun ke tóg mũ gé sir.
Kỹ ti kósin tóg ti mỹ: “panh',” he mũ. “Kanhkã tá nĩ ẽn vĩ mranh inh, ã vĩ ke gé. Hã kỹ sóg vẽnh mỹ tỹ ã kósin tũ nĩ ha,” he tóg.
Hã ra tóg ti mỹ: “vó, vẽnh pãte fón kỹ tóg nĩ,” he mũ. Kỹ tóg ti camarada ag mỹ: “kur há tãvĩ ẽn gé kãmũjẽg,” he mũ. “Ti nĩgé kã rãg gé, nĩgé kã nĩm jafã tỹ, pẽn né ẽn ke gé.
Monh tãgy ẽn venh mũjẽg. Ti tãnh ra, ẽg tỹ ko jé.
Inh kósin vỹ inh mỹ ter ri ke han, hã ra tóg rĩr mãn ri ke han. Vãfor ja ti nĩ vẽ, hã ra tóg kãtĩg mãn mũ,” he tóg. Kỹ tóg ag mỹ sér tĩ sir, ag tỹ fénhta han kỹ.
Hã ra ti kósin sanh tóg ti japỹ tá rãnhrãj tĩ. Kỹ tóg vãhã tá kãtĩg kỹ ti ĩn tá jun kỹ vãkyr mẽg mũ. Fag vẽnh gringrén ẽn vég tóg mũ.
Kỹ tóg ti camarada mỹ: “fénhta tỹ ne nẽ hỹn'?” he mũ.
Kỹ tóg ti mỹ: “ã jãvy vỹ jun, kỹ ã panh vỹ monh tãgy ẽn tãnh,” he mũ. “Ti mỹ tóg sér tĩ, ti tỹ ti ve mãn kỹ. Kaga tũ tóg jẽ, há tóg jẽ, hã kỹ tóg ã panh mỹ sér tĩ,” he tóg.
Kỹ tóg jũ mũ sir. Kỹ tóg ĩn kã ra rã tũg mũ, jũ kỹ. Kỹ ti panh tóg ti mỹ jã han tĩ mũ. Ti mỹ tóg: “ẽg mré fénhta venh kãrã,” he mũ.
Hã ra tóg ti mỹ: “nejé,” he mũ. “Prỹg tỹ hẽn ri ke ki sóg ã rãnhrãj ti han, ha mẽ. Inh pijé ã vĩ mranh ja nĩgtĩ'. Ge ra ã tóg inh mỹ nén ũ nĩm ja tũ nĩ. Ã pijé inh mỹ cabrito fẽg tĩ', sỹ inh mré ke ag mỹ fénhta han jé.
Hã ra ã kósin ẽn tóg jun mũ sir, kỹ ã tóg ti mỹ monh tãgy ẽn tãnh. Kórég ti nĩ. Ã tũ fón kãn tóg mỹr, ũn tỹtá kórég fag to, hã ra ã tóg fénhta mág han mũ, ti kãtĩg kỹ,” he tóg.
Hã ra ti panh tóg: “vó,” he mũ. “Inh mré ã tóg jẽ nĩ, kỹ tóg inh mỹ sér tĩ. Kỹ isũ kar vỹ tỹ ã tũ nỹtĩ, mỹr, ha mẽ.
Hã ra fénhta tag vỹ há nĩ, ha mẽ. Ẽg mỹ tóg sér tãvĩ tĩ. Ã jãvy vỹ inh mỹ ter ri ke han, hã ra tóg rĩr mãn ri ke han. Vãfor ja ti nĩ vẽ, hã ra tóg kãtĩg mãn mũ,” he tóg, ti panh ti, ti kósin sanh mỹ,” he tóg, Jesus ti.
Kỹ tóg ti mré mũ tĩ ag mỹ, fag mỹ: “kejẽn ũn riko tóg nĩgtĩ,” he mũ. “Kỹ ti tũ ki rĩr tĩ tóg nĩgtĩ gé. Kejẽn ag tóg ti tũ ki rĩr tĩ ẽn to vĩ mũ. Ti lograr he mẽ ti nẽji nĩ.
Kỹ tóg ti mỹ: “ã tỹ han mũ mẽ inh,” he mũ. “Sỹ ã rãnhrãj tugnỹm ke vẽ. Ki rĩr mãn ke tũ ã tóg nĩ ha,” he tóg mũ.
Kỹ tóg to jykrén kỹ: “inh hỹn hẽ ri kenh mũ ha?” he mũ. “Inh patrão tỹ inh kutẽm kỹ inh hỹn ne konh ke mũ ha? Inh ẽpỹ jé sóg krój nĩ. Kỹ sóg vẽnh kar mỹ: “inh mỹ nén ũ nĩm, inh mỹ jãnkamy nĩm,” he sór tũ nĩ gé. Inh mỹ'a tóg tĩ,” he tóg.
Kejẽn tóg: “vãhã inh ki kanhró nĩ ha,” he mũ. “Sỹ tag han kỹ ag tóg iso há nỹtĩnh mũ, kỹ ag tóg inh mỹ: “inh mré nĩnh kãtĩg,” henh ke mũ,” he tóg.
Kỹ tóg ũ tỹ ti patrão mỹ néve nỹtĩ ẽn ag jé prẽr kãn mũ sir. Kỹ tóg ũ mỹ: “ã néve tỹ hẽ ri ke nĩ?” he mũ.
Kỹ tóg ti mỹ: “azeite lata tỹ 100 (ke) ki inh néve jẽ,” he mũ. Kỹ tóg ti mỹ: “hỹn, ã vẽnh rán ti, sỹ ã mỹ ã néve térem kỹ 50 (ke) rán jé,” he mũ.
Kỹ tóg ũ mỹ: “jo ã?” he mũ gé. Kỹ tóg ti mỹ: “trigo sako tỹ 100 (ke) vẽ,” he mũ. Kỹ tóg ti mỹ: “hỹn, ã vẽnh rán ti, sỹ ã mỹ térem kỹ 80 (ke) rán jé,” he mũ gé.
Kỹ ti patrão tóg mẽg mũ. Kỹ tóg ti mỹ: “jykre mẽ ã tóg nĩ, kỹ ã tóg ũ tỹ hẽn ri ke tỹ ã to há nĩ han, ã tỹ ag mỹ ag néve rem kỹ,” he mũ,” he tóg. “Kỹ hã vẽ. Ũ tỹ inh ki ge tũ ag vỹ ag tũ to jykrén há han tĩ, inhhã, ha mẽ. Tỹ ag ẽprã ke nỹtĩ, hã kỹ ag tóg tag ki nén to jykrén há han tĩ, ũ tỹ inh ki ge kỹ nỹtĩ ag kãfór,” he tóg.
“Hã kỹ sóg ãjag mỹ tó mũ. Ãjag tũ tỹ vẽnh kãpãm nĩ, Kỹ ag tóg ãjag to há nỹtĩnh mũ. Kejẽn ãjag tóg ãjag tũ ré kỹ mũnh mũ. Ẽn kã ãjag tóg mũ há han ke mũ gé. Kanhkã tá ag tóg ãjag mỹ: kunĩg, henh ke mũ.
Ũ tỹ nén ũ sĩ ki rĩr há han kỹ tóg nén ũ ki rĩr há han kãn ke mũ gé. Jãvo ũ tỹ nén ũ sĩ ki rĩr kónãn kỹ tóg nén ũ ki rĩr kónãn kãn ke mũ gé sir.
Ẽg tỹ ga kri nén vég mũ vỹ kãnhmar tũ' henh ke mũ. Ãjag tỹ hã ra ga kri ãjag tũ ki rĩr há han tũ nĩn kỹ ãjag tóg kanhkã tỹ tỹ nén ũ tũ nỹtĩnh mũ gé.
Ãjag tỹ ẽprã nén vég mũ vỹ tỹ Topẽ tũ nĩ. Ti hã mỹ ãjag tóg ki rĩr ke mũ. Ãjag tỹ ti tũ ki rĩr há han tũ nĩn kỹ tóg sir ãjag mỹ ãjag tũ pẽ ẽn nĩm ke tũ nĩ gé, kanhkã tá,” he tóg, Jesus ti.
“Ã jagrẽ régre nĩn kỹ tóg vẽnh mỹ tĩ. Ã tỹ Topẽ hã tỹ jagrẽ nĩn kỹ jãnkamy tãn ẽn tỹ jagrẽ nĩ sór tũg nĩ. Ã tỹ jãnkamy e ve sór kỹ ti hã vỹ tỹ ã jagrẽ nĩnh mũ. Kỹ ã tóg Topẽ tỹ ã mỹ nén tó mũ ẽn to jykrén há han ke tũ nĩ, ha vem nĩ,” he tóg, Jesus ti.
Hã ra Fariseu ag tóg mẽg mũ. Jãnkamy mág hã to ag tóg há nỹtĩ. Hã kỹ ag tóg ag tỹ Jesus vĩ mẽ kỹ ti to é he mũ.
Hã ra tóg ag mỹ: “ẽprã ke ag mỹ ãjag tóg tỹ ũn jykre há nỹtĩ ve nĩ,” he mũ. “Hã ra Topẽ vỹ ãjag tỹ nén to jykrén mũ ẽn vég nĩ, ti mỹ ãjag tóg kavéj nỹtĩ,” he tóg. “Ẽprã ke mỹ nén sĩnvĩ nĩ ve tóg Topẽ mỹ kórég nĩ,” he tóg.
“Moisés tỹ ẽg mỹ Topẽ vĩ tó ja ẽn vỹ João tá krỹg, vãsỹ Topẽ vĩ tó tĩ ag tỹ ẽg mỹ nén tó ja kar ẽn ti. João tá jun kỹ vẽjykre tãg vẽ sir, hã vỹ: Topẽ tỹ tỹ ẽg pã'i nĩ, he mũ. Kỹ ũ tỹ hẽn ri ke ag tóg vãsãnsãn tĩ, ag tỹ ve jé.
Hã ra Topẽ jykre si ẽn tóg tũ' henh ke tũ nĩ gé, Moisés tỹ ẽg mỹ nén tó mũ ẽn ti. Ga vỹ tũ' henh ke mũ, kanhkã ti ke gé. Jãvo Topẽ jykre vỹ tũ' henh ke tũ nĩ,” he tóg.
“Ẽg prũg kỹ tóg ge nĩ, ha mẽ. Ã tỹ ã prũ fi fón kar kỹ ũ fi tỹ prũg mãn kỹ ã prũ tũ fi vẽ sir. Kỹ ã tỹ ã prũ fi fón kar kỹ ũ tỹ fi tỹ prũg mãn kỹ fi mén tũ vẽ gé sir,” he tóg, Jesus ti.
Kỹ tóg ag mỹ: “kejẽn ũ tóg nĩgtĩ, ũn riko pẽ,” he mũ. “Kur kaja e tu ti tĩgtĩ, kur hapẽ. Kurã kar ki tóg vẽjẽn há ko tĩ. Fénhta ri ke han tóg tĩ, kurã kar ki.
Kỹ ũn jagtar tóg nĩgtĩ gé. Ti jiji hã vỹ: Lázaro, he mũ. Vẽnh kaga fugfo han vãnh ẽn han kỹ tóg nĩ, kỹ tóg nỹ nĩ, ũn riko ẽn ĩn jãnkã kã.
Ẽn vỹ kókĩr tĩgtĩ, ti kaga to. Kỹ tóg ũn riko jẽn vár ko sór tĩgtĩ, hã ra tóg ti mỹ nĩm tũg tĩ. Kasor hã ne ti pénĩn e nỹtĩ. Vẽnh fugfo han vãnh ẽn tugmãg ag tóg tĩ.
Kejẽn tóg ter mũ, ũn jagtar ẽn ti. Kỹ Topẽ tỹ jẽgnẽ jafã ag vỹ ti va mũ mũ, ti kuprĩg ti, kanhkã ra. Tá Abraão tóg nĩ nĩ, ẽg jóg' jóg ve ti, kỹ tóg ti mré nĩ nĩ sir, ti tỹ tỹ ti krẽ'krẽ nĩn kỹ. Kar ũn riko tóg ter mũ gé sir. Kỹ ag tóg ga kã tá ti péju mũ.
Hã ra tóg nũgme ki kutẽ mũ, ti kuprĩg ti. Inferno tá ti vẽsỹrénh jagy han mũ sir. Kejẽn tóg kanhkã ki ẽvãnh mũ, kỹ tóg tá Abraão vég mũ, Lázaro ke gé, kuvar há tá.
Kỹ tóg ag mỹ prẽr mũ. “!..Ijóg'..! !..Abraão'..!” he tóg. “!..Ijagãgtãn ra..!” he tóg. “Lázaro jẽnẽ ra, ti tỹ ti nĩjuja junun mrãn kỹ inh nũnẽ mrãn sĩ han jé. Inh mỹ tóg rỹjgy tãvĩ tĩ, pĩ kã ki,” he tóg.
Kỹ Abraão tóg ti mỹ: “inh kósin,” he mũ. “Ã tỹ ga kri tĩ ja ẽn ki ẽkré. Tá ã tóg há tĩ ja nĩgtĩ, jãvo Lázaro tóg jagtar ja nĩgtĩ. Kỹ tóg tag ki há tĩ nĩ, jo ã tóg vẽsỹrénh jẽ nĩ, ã tỹ ti jagãgtãn ja tũ nĩn kỹ.
Kỹ ẽg kuju ki tóg tỹ kãgnó nĩ, kỹ ũ tóg pãte rẽg ke tũ nĩ. Tag ki ke pijé ẽn ra tĩg mũ', ẽn tá ke pijé tag ra kãtĩg mũ gé', kãgnó tag tugrĩn',” he tóg.
Kỹ ũn riko ja tóg ti mỹ: “kỹ sóg ã mỹ nén ũ tó sór mũ, ha mẽ,” he mũ. “Ã mỹ inh jóg ĩn ra Lazaro jẽnẽnh ke tũ? Tá inh mré ke ag vỹ nỹtĩ.
5 (ke) ag nỹtĩ, inh mré pygfa ja ag. Ti tỹ ag mỹ tónh tĩg jé, ag tỹ tag ki junjun tũ nĩ jé, ag tỹ inh mré vẽsỹrénh tũ nĩ jé,” he tóg.
Kỹ Abraão tóg ti mỹ: “vó, tá ag tóg Moisés tỹ ẽg mỹ nén tó ja ẽn mẽnh mũ, Topẽ vĩ tó tĩ kar ag vĩ ke gé. Hã kỹ ag tóg Topẽ vĩ jẽmẽnh mũ, ag tỹ mẽ sór kỹ,” he mũ.
Hã ra tóg: “vó, vẽser tỹ ag tá jun kỹ ag tóg jẽmẽ há han ke mũ vẽ, kỹ ag tóg ag jykre pãno ẽn tovãnh ke mũ vẽ,” he mũ.
Hã ra tóg: “vó, ag tỹ Moisés vĩ jẽmẽ sór tũ nĩn kỹ ag tóg vẽser vĩ mẽnh ke tũ nĩ gé, ag tỹ Topẽ vĩ tó tĩ ag vĩ mẽ jãvãnh nỹtĩn kỹ,” he mũ, Abraão ti, ũn riko ja ẽn mỹ,” he tóg, Jesus ti.
Kỹ tóg ti mré mũ tĩ ag mỹ: “ũ tỹ hẽn ri ke ag vỹ ũ tỹ iso há ẽn tỹ isovãnh han sór mũ, ha mẽ,“ he mũ. “Hã ra ag tóg tag to vẽsỹrénh tãvĩ han ke mũ. Topẽ vỹ ag ve kónãn tãvĩ han ke mũ.
Ũ tỹ ũn sĩ tỹ inh ki rã tovãnh han mũ mỹ tóg há tĩ vẽ, ẽg tỹ pó mág tỹ ag nunh to sa kỹ goj nig mág kuju ki ag vãm jé. Tag vỹ ag mỹ jagy tĩ vẽ. Hã ra ag tóg ti jagy tag kãfór venh ke mũ.
To jykrén, vẽnh ki rĩr kỹ. Kejẽn ã régre vỹ Topẽ vĩ mranh mũ. Kỹ ti mỹ tóm nĩ, ti tỹ kygnẽ ti. Ti tỹ tovãnh sór kỹ ti mỹ vẽnh pãte fón nĩ.
Hẽn ri ke mũn tóg ti tỹ Topẽ vĩ mranh ẽn han mãn', han mãn', he sór mũ. Kurã pir ki tóg mranh tỹ hẽn ri ke han sór mũ, hẽn ri ke mũn. Hã ra tóg tónh kãtĩg mãn', tónh kãtĩg mãn', he mũ gé. Kỹ ti mỹ vẽnh pãte fón to krónh ke tũg nĩ,” he tóg, Jesus ti.
Kỹ Jesus tỹ ũn vin mũ ag tóg ti mỹ: “ẽg tỹ Topẽ ki ge há han há tóg tĩ,” he mũ. “Kỹ to ẽg tar han nĩ,” he ag tóg.
Kỹ tóg ag mỹ: “ãjag tỹ Topẽ ki ge kỹ tóg há tĩ,” he mũ. “Ka tỹ krén to jykrén nĩ,” he tóg. “Sĩ ti nĩ, ẽg tỹ ti krãn ve ki. Hã ra tóg mog há han tĩ. Tag ri ke han nĩ, Topẽ ki rã kỹ. Kỹ ãjag tóg nén ũ kar to tar nỹtĩnh mũ. Ka tag ve ra ha. Ãjag tỹ ti mỹ: “ã jẽgja ki kã kãkutẽ kỹ goj ki vẽnh krãn,” hen kỹ tóg kenh mũ, ãjag tỹ Topẽ ki rã há han kỹ,” he tóg, Jesus ti.
“Ãjag camarada jykre to jykrén nĩ,” he tóg. “Ãjag japỹ ki tóg rĩr tĩ, ke tũ nĩ kỹ ãjag mẽg ki. Rãkãnh kỹ tóg ti rãnhrãj ja tá kãtĩ tĩ. Kỹ ãjag pijé ti mỹ: “kunĩg, jẽn jé,” he tĩ'.
Ti mỹ ãjag tóg: “inh mỹ vẽjẽn han, ijẽn jé, isỹ kron jé,” he tĩ. “Kar kỹ ã tóg jẽn ke mũ gé, kron ke mũ gé sir, ijẽn kar kỹ,” he ãjag tóg tĩ, ãjag camarada mỹ.
Kỹ ãjag tóg ti mỹ vĩ há han tũ nĩ gé, ti tỹ ãjag vĩ ki króm mũ ra. Ãjag camarada vẽ mỹr, hã kỹ tóg ãjag vĩ ẽn han ke mũ.
Kỹ ãjag camarada ag ri ke han nĩ, Topẽ mỹ, ha mẽ. Ãjag tỹ Topẽ tỹ ẽg mỹ nén tó mũ ẽn han kãn kỹ, jagnẽ mỹ: “Topẽ camarada vỹ tỹ ẽg nỹtĩ,” hem nĩ. “Ẽg tỹ ti tỹ ẽg mỹ nén tó mũ ẽn han mũ ra tóg ver tỹ nén ũ tũ nĩ,” hem nĩ, jagnẽ mỹ. “Ti vĩ han kãn tugrĩn ẽg tóg há nỹtĩ,” he tũg nĩ,” he tóg, Jesus ti.
Kỹ tóg Jerusalém ra tĩg sór mũ. Hã kỹ tóg ga tỹ Samaria mré ga tỹ Galiléia fyr mĩ tĩ mũ.
Tá tóg ẽmã ũ ki rã mũ. Hã ra ũ tỹ 10 (ke) ag tóg ti kato kãmũ nĩ, vẽnh kaga kren vãnh hynhan kỹ nỹtĩ ag. Ag tỹ ti ve kỹ ag tóg kór há tá nỹtĩ nĩ.
Kỹ ag tóg jamã há ra prẽnprẽr kỹ: “!..Jesus'..!“ he mũ. “!..Senhor'..! !..Ẽg jagãgtãn ra..!“ he ag tóg mũ.
Kỹ tóg ag mỹ: “Topẽ tũ ki rĩr tĩ ag mỹ vẽnh ven mũjẽg,” he mũ. Ag mũn kỹ ag tóg hághá' he kãn mũ sir, ag tỹ tá junjun to hã.
Kỹ ag kã ũn pir tóg kyrã mũ, ti to. Topẽ mỹ tóg vĩ há han mũ, ti tỹ há' hen kỹ. Kỹ vẽnh kar vỹ ti vĩ mẽg mũ.
Ti tỹ tá jun kỹ tóg ti krẽm mũg ke mũ. Ti mỹ tóg: “inh mỹ tóg há tĩ, ã tỹ isỹ há' hen kỹ,” he mũ. Samaria tá fóg ũ vẽ, ũ tỹ Jesus to kyrã mũ ẽn ti.
Kỹ tóg: “ũ tỹ 10 (ke) ag vỹ há' he kãn,” he mũ. “Hã ra ũn pir ne kyrã'. Hỹn, ũ ag, ũ tỹ 9 (ke) ẽn ag?” he tóg.
“Fóg tag hã vỹ ti pir mỹ kyrã, Topẽ to: ũn mág vỹ tỹ ti nĩ, he jé,” he tóg.
Kỹ tóg fóg ẽn mỹ: “jẽgnẽ ra,” he mũ.“Ha tĩg,” he tóg. “Ã tỹ inh ki rã hã kỹ ã tóg há' he mũ,” he tóg.
Kejẽn Fariseu ag tóg Jesus ki jẽmẽnh kãmũ mũ. “Topẽ tỹ tỹ ẽg pã'i nĩ ẽn mỹ ver kór gy nĩ?“ he ag tóg. Kỹ tóg ag mỹ: “ti vég tũ ẽg tóg nĩ, ẽg kanẽ tỹ,” he mũ.
“Hã kỹ ẽg tóg ti to: tag kã ti nĩ, tãtá ti nĩ, henh ke tũ nĩ gé. Ha mẽ, ãjag kã mĩ ti hur vẽnh ven, ãjag tỹ ti vég tũ hã ra,” he tóg.
Kỹ tóg ti mré mũ tĩ ag mỹ: “kejẽn tóg ãjag tỹ Topẽ tỹ tỹ ẽg pã'i nĩ venh hapẽ tĩnh mũ,” he mũ. “Ti tỹ kurã pir ki ãjag mỹ vẽnh ven ra tóg ãjag mỹ há tĩnh mũ vẽ, hã ra ãjag tóg venh ke tũ nĩ ver,” he tóg.
“Kejẽn ag tóg ãjag mỹ: “tag ki ti jun,” henh ke mũ. “Ẽn tá tóg jẽ,” he jé ag tóg ke mũ gé. Kỹ venh mũ tũg nĩ hã ra.
Inh kãtĩg mãn ke vỹ tỹ ta tỹ kóm kóm ke ri ke nĩnh mũ. Vẽnh kar vỹ inh ve kãn ke mũ. Tỹ sóg ẽprã ke fi kósin nĩ,” he tóg.
“Inh kãtĩg mãn ke to hã sóg hã ra vẽsỹrénh mág han ke mũ ver. Ũri ke ag vỹ iso é henh ke mũ ver,” he tóg.
“Kỹ inh kãtĩg mãn ke kurã ẽn kã ẽprã ke ag tóg han kãn ke mũ, ag tỹ Noé tỹ ga mĩ tĩ mũ kã nén han ja ẽn ti.
Ta kutẽ to hã ag tóg jẽn ja nĩgtĩ. Kronkron ja ag tóg nĩgtĩ gé. Vẽnh prũg kutẽm ja ag nĩgtĩ gé. Ẽn kã Noé tóg kejẽn canoa tỹ ĩn kã ra rã ja nĩgtĩ. Ti tỹ kã ra rã kar kỹ, ta tóg sir kutẽ ja nĩ, kỹ ag tóg goj var ki kãgter kãn ja nĩ.
Ló tỹ ga mĩ tĩg ki tóg hã ri ke pẽ ja nĩ gé. Jẽn ja ag tóg nĩgtĩ gé. Kronkron ja ag tóg nĩgtĩ gé. Nén vẽne he ja ag tóg nĩgtĩ gé. Ẽkrãn ja ag tóg nĩgtĩ gé. Ðn hynhan ja ag tóg nĩgtĩ gé.
Ẽn kã Ló tóg kejẽn ẽmã tỹ Sodoma tá kãkutẽ ja nĩ, kỹ pĩ tóg kanhkã tá kãtére ja nĩ, ẽmã ẽn kri, pó tỹ enxofre nĩja ke gé. Kỹ ẽn tóg ag kãgtén kãn ja nĩ. Topẽ tỹ ag vóg kónãn ke to jykrén ja tũ ag tóg nĩgtĩ.
Ge ti nĩnh mũ gé, ẽprã ke fi kósin tỹ vẽnh ven mãn ke kurã ẽn kã. To jykrén ke tũ ag tóg nĩ gé, ti to há tũ ag.
Ũ tỹ kurã ẽn kã ti ĩn to hã tĩn kỹn jé ti tũ mãn rã sór tũg. Ũ tỹ ẽpỹ tá tĩ ẽn jé ti tũ to vỹn ke tũg.
Ló prũ fi to jykrén nĩ, ãjag tỹ fi tỹ vẽsỹjãm ẽvãnh ẽn ri ke han tũ nĩ jé.
Ãjag tỹ ãjag jykre hã han sór kỹ ãjag tóg nũgme ki vár ke mũ, ha vem nĩ. Ãjag tỹ isugrĩn ãjag jykre fi mãn kỹ ãjag krenkren ke vẽ, ha vem nĩ,” he tóg.
“Hã kỹ sóg tag tó mũ, ha mẽ. Kuty ẽn kã, inh kãtĩg mãn ke kã kuty ẽn kã ũn régre ag vỹ jagnẽ mré nũgnũr nỹtĩnh mũ. Kỹ sóg ag kã ũn pir jé prẽr ke mũ, kỹ tóg inh mré tĩg mũ, jãvo ti régre vỹ kã nỹnh mũ, ha vem nĩ.
Ũn régre fag vỹ ẽgtynyn nỹtĩnh mũ, jagnẽ mré, ẽn kã. Kỹ sóg ũn pir fi jé prẽr ke mũ, kỹ fi tóg inh mré tĩg ke mũ. Jãvo fi régre fi vỹ kã jẽnh ke mũ, ha vem nĩ.
Ũn régre ag vỹ ẽpỹ tá rãnhrãj mũnh mũ, ẽn kã. Kỹ sóg ũn pir jé prẽr ke mũ, kỹ tóg inh mré tĩg ke mũ. Jãvo ti régre vỹ tá tĩnh ke mũ, ha vem nĩ,” he tóg.
Kỹ ti mré mũ tĩ ag tóg: “hã ra tag vỹ tỹ hẽ tá ke nĩnh mũ hỹn'?“ he mũ. Kỹ tóg ag mỹ: “kurã ẽn kã ãjag tóg ki kanhró nỹtĩnh mũ,” he mũ. “Nén ũ ter nỹg ja ri ke ti nĩ. Hã tá tóg vẽnh mãn tĩ, jãtã ti. Tag ri ke ti nĩnh mũ, ha vem nĩ,” he tóg, Jesus ti.
Kỹ tóg ag kanhrãn mũ, ag tỹ kurã kar ki Topẽ mré vẽmén jé, to krónh ke tũ nĩ jé. Kỹ tóg:
“kejẽn pã'i tóg nĩgtĩ, ẽmã ũ tá,” he mũ. “Topẽ kamẽg vãnh tóg nĩ, ti jykre pãno nĩn kỹ. Kỹ tóg ti mré ke ag kamẽg vãnh pẽ nĩgtĩ gé. Kórég pẽ ti nĩgtĩ.
Ẽn jamã tá ũ fi tóg nĩgtĩ gé, ũn mén ter ja fi. Ẽn fi vỹ kejẽn ti mỹ: “inh lograr he sór mũ ẽn ag jo inh ki rĩr,” he mũ.
Hã ra tóg mẽ jãvãnh nĩ. Jatun mỹ tóg nĩ nĩ, kysã tỹ hẽn ri ke ki. Kỹ fi tóg ti tá jun tỹ hẽn ri ke han mũ gé. To krónh ke tũ fi nĩ. Kỹ tóg kejẽn to jykrén mũ. “Topẽ kamẽg vãnh inh nĩgtĩ,” he tóg.“Ũ kamẽg vãnh inh nĩgtĩ gé.
Hã ra fi tóg isovãnh tũ pẽ nĩ. Kurã kar ki fi tóg inh mỹ to vĩnh kãtĩ mũ. Kỹ inh hỹn fi jy nĩgãn mũ ha, ke tũ nĩ mũ ra fi tóg ijũ han ke mũ, fi tỹ inh venh kãtĩg to krónh ke tũ nĩ kỹ, ha vem nĩ,” he tóg, pã'i kórég ti,” he tóg.
Kỹ tóg ag mỹ: “ti vĩ jẽmẽ ra,” he mũ. “Jykre pãno ti nĩ, hã ra tóg fi tỹ ti mỹ vĩ e ẽn to fi kren han sór mũ,” he tóg.
“Hã kỹ Topẽ vỹ ãjag krenkren han ke mũ gé. Ãjag kuprẽg ja tóg nĩ mỹr, kỹ ti mré vẽmén nĩ. Kurã ki ti mré vĩm nĩ, kuty tá ke gé. Ãjag kren han tũ nĩ ve ti nĩ, kejẽn.
Hã ra tóg ãjag krenkren han ke mũ, kãnhmar, ha vem nĩ. Ki hã sóg tó mũ,” he tóg. “Hã ra ag mỹ ẽprã ke fi kósin ẽn kãtĩg mãn kỹ ti mré mũ sór mũ vỹ?“ he tóg.
Ũ tỹ ti vĩ mẽg mũ ẽn ag kã mĩ ũ ag tóg vẽso: “tỹ ẽg tóg ũn há nỹtĩ,” he tĩ. “Jo ũ ag ne kórég nỹtĩ', inhhã,” he ag tóg tĩ. Ẽn ag kanhrãn sór tóg mũ. Kỹ tóg ag mỹ:
“kejẽn Fariseu ũ tóg nĩgtĩ,” he mũ. “Topẽ ĩn ra tóg tĩ mũ, tá ti mré vĩ jé. Ti mré ũ tóg ra tĩ mũ gé, ũ tỹ governo mỹ jãnkamy mãg tĩ ti. Ti mré vĩ sór tóg mũ gé.
Kỹ Fariseu tóg: “Topẽ,” he mũ. “Inh mỹ tóg há tĩ, isỹ jykre kórég tũ nĩn kỹ. Ũ ag tóg nén ũ péju tĩ, ũ ag tóg nén ũ vẽnh mỹ han tĩ inhhã, jãvo inh pijé han tĩ'. Ag prũ tũ fag mré ag tóg nỹgnỹ tĩ. Kỹ governo mỹ jãnkamy mãg tĩ tag ti vỹ kórég nĩ gé, inhhã.
Ag jãvo sóg vẽjykre há han tĩ. Semana kar ki sóg vãkre régre han tĩ, jẽg tũ nĩn kỹ. Isũ kar tỹ sóg dízimo han tĩ, ã mỹ,” he tóg, Fariseu ti, Topẽ mỹ.
Hã ra governo mỹ jãnkamy mãg tĩ ẽn tóg kuvar há tá jẽ nĩ, mỹ'ãg kỹ. Kỹ tóg kanhkã ki ẽvãnh tũ nĩ gé. Ti fe kri tóg kãgmĩg mũ, kỹ tóg: “Topẽ,” he mũ gé. “Ã vĩ mranh inh mỹr. Ã mỹ inh jagãgtãn ke tũ hã ra?“ he tóg.
“Ha mẽ, Topẽ vỹ ti mỹ vẽnh pãte fón, hã kỹ tóg jatun mỹ vyr. Jãvo tóg Fariseu ẽn mỹ vẽnh pãte fón tũ nĩ. Ge ti nĩgtĩ. Ẽg tỹ vẽso: “há inh nĩ,” hen kỹ Topẽ tóg ẽg mỹ vẽnh pãte fón ke tũ nĩ. Ẽg tỹ hã ra vẽso: “jykre kórég inh nĩ,” hen kỹ Topẽ vỹ ẽg to há nĩ, kỹ tóg ẽg tỹ ũn mág han ke mũ gé sir, ẽg jykre kurynh kỹ,” he tóg, Jesus ti.
Kỹ fag tóg gĩr tatĩ kãmũ mũ ti to, ti tỹ ag.kri ti nĩgé fi jé. Hã ra ti mré mũ tĩ ag tóg fag to jũ mũ.
Hã ra tóg fag jé prẽr kỹ ag mỹ: “gĩr mỹ vĩ tũg nĩ,” he mũ. “Fag tỹ iso kãmũ kamẽg tũg nĩ,” he tóg. “Ũ tỹ ge hã vỹ tỹ ẽg Senhor tỹ Topẽ tũ nỹtĩ,” he tóg.
“Sỹ ke há vẽ. Gĩr ag vỹ iso há nỹtĩ. Ũn kãsir tag fag ri ke nỹtĩm nĩ, ke tũ nĩ mũ ra ãjag tóg Topẽ tỹ tỹ ẽg pã'i nĩ venh ke tũ nĩ mỹr,” he tóg.
Kỹ kejẽn pã'i ũ tóg ti mỹ: “Senhor', há ã tóg jẽ,” he mũ. “Sỹ rĩr krỹg ja tũ venh há tóg tĩ. Sỹ ve jé inh hỹn vẽjykre há tỹ ne han ke mũ?“ he tóg.
Kỹ tóg ti mỹ: “inh mỹ: “há ã tóg jẽ,” he sór tũg nĩ. Ẽg pijé há nỹtĩ'. Topẽ hã ne ti pir mỹ há nĩ',” he mũ.
“Topẽ tỹ nén to ẽg jyvẽn mũ ẽn ki kanhró ã tóg nĩ, hã vỹ: ã prũ tũ fi mré nỹ tũg nĩ, ũ tén tũg nĩ, nén ũ péju tũg nĩ, ũ to ón tũg nĩ, ã nỹ mré ã jóg kamẽg nĩ, he mũ,” he tóg.
Hã ra tóg: “tag kar ki sóg króm kãn, isĩn kã,” he mũ.
Kỹ tóg ti mỹ: “nén ũ pir vỹ tũ nĩ ver,” he mũ. “Ã tũ vãm kãn nĩ, ã tỹ ũn jagtar ag mỹ vin jé, jãnkamy ti. Kỹ ã tóg kanhkã tá tũ mág nĩnh mũ sir. Kar kãtĩg nĩ, ã tỹ inh mré tĩg jé,” he tóg.
Kỹ tóg ti mỹ vẽnh mỹ tĩ, ti riko pẽ nĩn kỹ.
Hã ra Jesus tóg ti mỹ vẽnh mỹ ẽn ki kanhrãn mũ. Kỹ tóg ti mré mũ tĩ ag mỹ: “jagy ti nỹ, ũn riko tỹ Topẽ tỹ tỹ ẽg pã'i nĩ venh ke ti,” he mũ.
“Kãvãru pãnĩ sór vỹ préj nor fĩn kutẽnh ke tũ nĩ,” he tóg. “Ti tỹ fĩn kutẽ há nĩ ra tóg há tĩ vẽ, ũn riko tỹ Topẽ tỹ tỹ ẽg pã'i nĩ venh ke ti,” he tóg.
Kỹ ti vĩ mẽg mũ ag tóg jagnẽ mỹ: “kỹ ũ hỹn kren ke tũ pẽ nĩ,” he mũ.
Kỹ tóg ag mỹ: “ẽprã ke ag vỹ tá junjun ke tũ nĩ vẽ,” he mũ. “Hã ra Topẽ hã tóg ẽg tỹ tá junjun han ke mũ,” he tóg.
Kỹ Pedro vỹ: “ha vé, ẽg tỹ nén ũ kar ré kỹ ẽg tóg ã mré mũ mũ,” he mũ.
Kỹ tóg ag mỹ: “sỹ ke há vẽ. Ũ tóg kejẽn ti jamã ré kỹ tĩ mũ, ti prũ fi, ti kãke, ti jãvy, ti han mũ fag, ti krẽ ré kỹ tóg tĩ mũ, Topẽ tỹ tỹ ẽg pã'i nĩ tugrĩn, ti tỹ ti vĩ ki króm jé,” he mũ.
“Ẽn vỹ tóg sir vẽnh kaja jé nén kar ẽn venh ke mũ, ag jẽgja kã, ga kri, kar kỹ tóg vãhã sir ẽg rĩr krỹg ja tũ venh ke mũ gé sir, kanhkã tá,” he tóg.
Kỹ tóg ũ tỹ 12 (ke) ag jé prẽr mũ, vyrmỹ. “Ha vé, Jerusalém ra ẽg mũnh mũ, kỹ sóg tá ve kãn ke mũ, vãsỹ Topẽ vĩ tó tĩ ag tỹ iso nén rán ja ẽn ti,” he tóg.
“Fóg ag mỹ ag tóg inh fẽg ke mũ, Jerusalém tá, ha vem nĩ, ag tỹ iso é he jé, ag tỹ inh vóg kónãn jé, ag tỹ iso sug jé gé,
ag tỹ inh mrãnmrãn jé. Ag tỹ isén ke vẽ. Hã ra sóg kurã tãgtũ tũg kỹ rĩr mãn ke mũ, ha vem nĩ,” he tóg.
Hã ra ag tóg ti vĩ tag to jykrén tũ nĩ. Ti vĩ tóg ag mỹ vẽnh mỹ tĩ. “Ti tỹ ne tó nẽ hỹn'?“ he ag tóg mũ sir.
Ag mũn kỹ ag tóg Jericó to hã mũ nĩ. Hã ra ũn kyvó tóg ẽpry kri nĩ nĩ. “Inh mỹ jãnkamy nĩm,” he tóg tĩ, vẽnh kar mỹ.
Ẽn vỹ vẽnh kar tỹ ẽpry jagma mũ mẽg tĩ. Kỹ tóg ag mỹ: “ũ nẽ?“ he mũ.
Kỹ ag tóg ti mỹ: “Jesus vẽ, Nazaré tá ke ẽn vẽ,” he mũ.
Kỹ tóg prẽr mũ sir. “!..Jesus'..! !..Davi krẽ'krẽ'..! !..Ijagãgtãn ra..!“ he tóg mũ.
Kỹ ti jãmĩ mũ ag vỹ ti mỹ vĩ jũ han mũ, “mẽ kã nĩ nĩ,” hen kỹ. Hã ra tóg prẽr mãn', prẽr mãn' he mũ. “!..Davi krẽ'krẽ'..! !..Ijagãgtãn ra..!“ he tóg.
Kỹ Jesus tóg krỹg he kỹ: “ti jé prẽr,” he mũ. Ti tỹ ti ki jun kỹ tóg ti mỹ:
“inh ã tỹ hẽ ri kenh mũ?“ he mũ. Kỹ tóg: “sỹ venh há tóg tĩ,” he mũ.
Kỹ tóg ti mỹ: “he, ha tã mĩ vé,” he mũ. “Ã tỹ inh ki rã kỹ ã há' henh ke mũ,” he tóg.
Kỹ tóg vẽsỹmér ẽvãnh há' he mũ sir. Ti hã mré tóg tĩ mũ sir. Topẽ mỹ tóg vĩ há han mũ. Kỹ tóg vẽnh kar mỹ há tĩ. Topẽ mỹ ag tóg vĩ há han mũ gé sir.
Kỹ tóg ẽmã tỹ Jericó ki rã kỹ fĩn rãm kỹ tĩg sór mũ.
Hã ra ũ tóg tá nĩ nĩ, ti jiji hã vỹ: Zaqueu, he mũ. Governo mỹ jãnkamy mãg tĩ ag pã'i vẽ. Kỹ tóg riko tãvĩ nĩ.
Ẽn tóg Jesus ve sór mũ. Hã ra tóg rur jẽ, hã kỹ tóg vẽnh e ag tugrĩn ti vég tũ nĩ.
Hã kỹ tóg ti jy vẽnhvãg tĩ mũ, kỹ tóg ka tỹ krén to tãpry mũ, ti tỹ kri nĩg kỹ ti ve jé.
Kỹ tóg ka ẽn tá jun mũ. Kỹ tóg kri ẽvãnh kỹ ti vég mũ. Kỹ tóg ti mỹ: “Zaqueu',” he mũ. “Kur kãtére to fũrũn. Isỹ ã ĩn krẽm nũr ke vẽ,” he tóg.
Kỹ tóg tére tỹ mrãnh ke mũ sir. Jesus mỹ tóg: “mũ jé ha,” he mũ. Ti mỹ tóg sér tĩ, Jesus tỹ ti ĩn krẽm nũr sór kỹ.
Hã ra vẽnh e ẽn tóg Jesus to jũ kỹ ti mỹ: “Topẽ vĩ mranh tĩ vẽ, hã ra tóg ti ĩn krẽm nũr sór mũ,” he mũ.
Kỹ tóg ti ĩn krẽm nĩ nĩ. Kỹ Zaqueu tóg vẽso jykrén kỹ ti mỹ vẽnh kãmén mũ. “Ha vé, isũ kuju vin jé sóg ke mũ, ũn jagtar ag mỹ. Ũ ag lograr he ja sóg nĩgtĩ, ag tũ ki, hã ra sóg ag mỹ ti kãfór nĩm sór mũ ha. Sỹ jãnkamy pir ki ũ lograr he jan ki sóg ti mỹ ũ tỹ 4 (ke) vin sór mũ,” he tóg mũ.
Kỹ tóg ti mỹ: “ũri ã tóg kren ke mũ, ã mré ke fag mré hã. Abraão krẽ'krẽ vỹ tỹ ã nĩ gé,” he mũ.
“Tỹ sóg ẽprã ke fi kósin nĩ. Ũn vãfor mũ ẽn jãvãnh jé sóg kãtĩg, sỹ ag krenkren han jé, ũn jykre pãno ẽn,” he tóg.
Hã ra ũn e ag tóg ti vĩ mẽg mũ. Jerusalém to hã tóg nĩ, hã kỹ ag tóg ti to: “Topẽ tỹ tỹ ẽg pã'i nĩ hỹn vẽnh ven ke mũ, ti tỹ tá jun kỹ,” he mũ. Kỹ tóg ag mỹ.“hã tũ vẽ,” he sór mũ. Hã kỹ tóg:
“kejẽn pã'i tóg nĩgtĩ,” he mũ. “Ẽn tóg ga ũ ra tĩg sór mũ, kór há ra, tá ke ag tỹ ti tỹ pã'i mág han jé. Tag pãte tóg tá vỹn ke sór mũ.
Ti tĩg ke to hã tóg ti camarada tỹ 10 (ke) ag mỹ jãnkamy pir nĩm' nĩm' he mũ. Ag mỹ tóg: “ha inh mỹ tỹ rãnhrãj,” he mũ. “Kejẽn sóg vỹn kenh mũ, kỹ sóg ãjag rãnhrãj tugnỹm ke mũ, ti,” he tóg. Kar tóg tĩ mũ sir.
Hã ra ti krẽm ke ũ ag vỹ ti to há tũ nỹtĩ. Kỹ ag tóg ti nón vẽnh vĩ jẽnẽg mũ. “Ã tỹ ẽg kri tỹ pã'i nĩn kỹ tóg vẽnh mỹ nĩ. Ẽg tỹ tag ve jãvãnh tóg tĩ,” he ja ag tóg nĩgtĩ.
Kejẽn tóg, vẽsỹ pã'i mág han kỹ vỹn ke mũ. Kỹ tóg ti camarada ag jé prẽr mũ sir, ti tỹ ũn mỹ jãnkamy vin ja ẽn ag.
Kỹ ũ tóg ti tá jun kỹ ti mỹ: “jãnkamy pir nĩm ã tóg. Hã ra sóg kri ũ tỹ 10 (ke) gỹjỹ hé,” he mũ.
Kỹ tóg: “jykre há tãvĩ ã tóg nĩ,” he mũ. “Nén sĩ ki rĩr há han ã tóg, hã kỹ ã tóg ẽmã tỹ 10 (ke) ki rĩr ke mũ ha,” he tóg.
Kỹ ũ tóg ti mỹ: “jãnkamy pir nĩm ã tóg, hã ra sóg kri ũ tỹ 5 (ke) gỹjỹ hé,” he mũ gé.
Kỹ tóg ti mỹ: “ẽmã tỹ 5 (ke) ki rĩr jé ã tóg ke mũ ha,” he mũ gé.
Kỹ ũ tóg: “ha vé, ã tũ ti,” he mũ. “Inh krĩ pãgja kã ki vin kỹ sóg kri tógfĩn kỹ nĩm han.
Ã kamẽg ja inh nĩ, ã vĩ tar to. Ã tỹ nén vin ja tũ ẽn mãn sór ã tóg tĩ. Ã tỹ nén krãn ja tũ kunũnh sór ã tóg tĩ,” he tóg.
Kỹ tóg ti mỹ: “ã vĩ tóg ã jykre pãno han mũ, ha mẽ,” he mũ.“Inh mỹ vĩ tar han tĩ'? Inh mỹ sỹ nén vin ja kãfór mãn sór tĩ'? Inh mỹ sỹ nén krãn ja tũ kunũnh sór tĩ'?
Kỹ ã tỹ ne jé inh jãnkamy tỹ banco tá nĩm ja tũ nĩ nẽ? Ã tỹ tá nĩm han ra sóg ti juro venh ke mũ vẽ, kỹ sóg isũ kãfór mãn ke mũ vẽ,” he tóg.
Kỹ tóg tá nỹtĩ ag mỹ: “ti nĩgã ti tũ mã,” he mũ. “Ũ tỹ jãnkamy tỹ 10 (ke) mãn ja ẽn mỹ nĩm, ti tũ pir ti,” he tóg mũ sir.
Kỹ ag tóg ti mỹ: “mẽ'. Hã ra tóg tũ mág nĩ ha,” he mũ.
Kỹ tóg: “hỹ,” he mũ. “Hã kỹ sóg tó mũ. Ũn tũ mág vỹ mãn mãn ke mũ. Ũ tũ sĩ nĩ ẽn tũ mãn kãn jé ag tóg ke mũ gé,” he tóg.
“Kỹ inh kato tẽ mũ ag tatĩ kãmũm nĩ, ũ tỹ iso: “ti tỹ ẽg kri tỹ pã'i jẽn kỹ tóg ẽg mỹ kórég nĩ,” he mũ ẽn ag. Ag kãgtén ra, inh rĩnve,” he tóg, pã'i ti,” he tóg.
Kar tóg tá kãkutẽ kỹ ẽmã tỹ Jerusalém ra tĩ mũ.
Kỹ tóg ẽmã tỹ Betfagé to hã jun mũ, ẽmã tỹ Betânia tá, pãnónh tỹ Oliveiras he mũ ẽn tá. Tá jun kỹ tóg ti mré mũ tĩ régre ag mỹ:
“ẽmã ẽn ra mũm nĩ, ẽg jo ẽmã nĩ ẽn ra,” he mũ. “Tá junjun kỹ ãjag tóg burrica fi kósin venh mũ. Kri nĩ ja tũ tóg jẽ ver. Ẽn kavãn kỹ ti pére kãmũm nĩ,” he tóg.
“Hẽn ri ke mũn ag tóg ãjag mỹ: “ãjag tỹ ne jé ti kavãn nẽ?“ henh mũ. Kỹ ag mỹ: “ẽg Senhor vỹ ti ve sór mũ,” hem nĩ,” he tóg.
Kỹ ag tóg mũ mũ. Ti tỹ ag mỹ tó mũ ve kãn ag tóg mũ sir.
Kỹ ag tóg ti kavãg mũ. Kỹ tỹ ũn mẽg mũ ag tóg ag mỹ: “ãjag tỹ ne jé burrica kósin tag kavãn nẽ?“ he mũ.
Kỹ ag tóg: “ẽg Senhor vỹ ti ve sór mũ,” he mũ.
Kỹ ag tóg ti pére kãmũ kỹ ag kur tỹ ti kri vin mũ, Jesus tỹ kri nĩ jé.
Ti tĩg kỹ ag tóg ag kur kugjén mũ sir, ẽpry jagma.
Gen kỹ ag tóg, pãnónh tỹ Oliveiras to re kỹ Jerusalém to hã mũ nĩ sir. Kỹ vãhã ag kar ẽn tóg Topẽ mỹ vĩ há han mũ, jamã há ra, fag mré hã. Jesus tỹ nén han mũ ve ja ag tóg nĩgtĩ. Hã kỹ ag tóg ẽn mĩ ẽkrén kỹ Topẽ mỹ vĩ há han mũ sir.
“!..Sér tóg tĩ, ẽg mỹ..!“ he fag tóg mũ.“!..Ẽg Senhor vỹ ẽg ki jun..! !..ẽg jóg mág tỹ ti jẽnẽn kỹ..!“ he ag tóg. “!..Kanhkã tá ke ag mỹ tóg sér te..! !..Topẽ mỹ ẽg tóg vĩ há han sór mũ, kynhmỹ nĩ ẽn mỹ..!“ he ag tóg, prẽnprẽr kỹ.
Hã ra Fariseu ũ ag tóg tá nỹtĩ gé, vẽnh e ẽn kãmĩ. Kỹ ag tóg: “ã mré mũ tĩ ag mỹ: prẽnprẽr tũg ra, hé,” he mũ.
Hã ra Jesus tóg ag mỹ: “vó, ag prẽnprẽr tũ nĩ ra pó hỹn prẽnprẽr mũ vẽ, ag mỹn sér tĩnh mũ vẽ,” he mũ.
Gen kỹ ag tóg Jerusalem tá junjun mũ sir. Ẽmã ẽn ve kỹ tóg fỹ mũ.
“Jerusalém tá ke',” he tóg. “Ki kanhrãn sór tũ ãjag tóg nĩ,” he tóg. “Ãjag tỹ ũri ki kanhrãn há tóg tĩ vẽ, hã ra ãjag tóg ke jãvãnh nỹtĩ. Ãjag tỹ ki kanhrãn ra ãjag tóg krĩ kuprã nỹtĩnh mũ vẽ, mỹr, ha mẽ. Hã ra ãjag tóg jẽmẽ sór tũ nĩ. Kutu ãjag tóg nỹtĩ.
Hã kỹ ãjag tóg vãhã kurã kórég pẽ venh ke mũ. Ãjag kato tẽ ag vỹ ãjag to ráránh ke mũ. Komẽr hã ag tóg ãjag to grẽngrẽn kenh ke mũ. Kỹ ag tóg ãjag ẽmã jy ró pénĩn vỹrỹn kenh ke mũ sir.
Ãjag tỹ tũ' he kãn jé ag tóg ke mũ, ãjag krẽ ke gé. Ãjag ĩn kókén kãn jé ag tóg ke mũ gé. Kỹ ĩn tỹ pó pijé jagnẽ kri nỹtĩnh mũ'. Kurã há ki ãjag tóg Topẽ vĩ mẽ jãvãnh nỹtĩ, ũri. Hã kỹ ãjag tóg ti kórég venh ke mũ,” he tóg. Fỹ pẽ han kỹ tóg tó mũ, ẽmã mĩ tĩg kỹ.
Kỹ tóg Topẽ ĩn tá jun kỹ ti jy ró kã ra rã mũ sir. Kỹ tóg ũ tỹ tá nén ũ vẽne he tĩ ag pan mũ.
“Topẽ vĩ rá to jykrén nĩ,” he tóg. “Inh ĩn jiji vỹ tỹ Topẽ mré vĩ jafã nĩ, hã ra ãjag tóg krẽm nén kar pigju mũgtĩ,” he tóg. Ag pan kỹ tóg ag mỹ tó mũ.
Hã ki tóg kurã kar ki ag kanhrãn mũ, Topẽ ĩn krẽm. Hã ra tóg Topẽ tũ to pã'i ag mỹ kórég nĩ, pã'i kar ag mỹ. Hã kỹ ag tóg ti tén ke to jykrén mũ sir.
Hã ra tóg ag mỹ ki króv tũ nĩ. Vẽnh kar mỹ tóg mẽ sér tĩ, ti vĩ ti, hã kỹ tóg vẽnh mỹ tĩ sir, pã'i ag tỹ ti tén sór mũ ra.
Kurã kar ki tóg Topẽ vĩ tó jẽ nĩ, vẽnh vĩ sér ẽn, Topẽ ĩn krẽm. Kejẽn Topẽ tũ to pã'i ag tóg ti to kãmũ mũ, kófa ag ke gé.
Ti mỹ ag tóg: “ẽg tỹ ã ki jẽmẽnh há tóg tĩ,” he mũ. “Ã vẽjykre tỹ ne tỹ tag han tĩ'? Ũ nỹ ã jẽnẽ?“ he ag tóg.
Kỹ tóg ag mỹ: “ãjag ki sóg jẽmẽnh ke mũ gé, vẽnh kato,” he mũ.
“João vỹ ag kygpég tĩ ja nĩgtĩ. Kỹ ti mỹ kanhkã tá vẽjykre han', ẽprã vẽjykre vó'?“ he tóg. “Ũ nỹ ti jẽnẽ? Inh mỹ tó,” he tóg.
Kỹ ag tóg jagnẽ mré to jykrén mũ sir. “Ẽg tỹ ti mỹ: Topẽ tỹ ti jẽnẽ vẽ, hen kỹ tóg ẽg mỹ: ãjag tỹ ne jé ti vĩ kri fi ja tũ nĩ nẽ? henh ke mũ,” he ag tóg.
“Ẽg tỹ hã ra ti mỹ: ẽprã ke jykre ja vẽ, hen kỹ vẽnh kar vỹ ẽg pin sór ke mũ, pó tỹ, ha vem nĩ. João to ag tóg: Topẽ vĩ tó tĩ pẽ ja vẽ, he tĩ, hã kỹ ag tóg ẽg to jũnh ke mũ,” he ag tóg.
“Topẽ jykre han ja ti nĩ,” he sór tũ ag nĩ, kỹ ag tóg: “ẽprã vẽjykre han ja ti nĩ,” he sór tũ nĩ gé. Hã kỹ ag tóg ti mỹ: “ẽg pijé ki kanhró nỹtĩ',” he mũ.
Kỹ Jesus tóg ag mỹ: “kỹ sóg ãjag mỹ ũ tỹ ijẽnẽg mũ tónh ke tũ nĩ gé,” he mũ.
Kỹ tóg vẽnh kar mỹ: “ẽg tỹ Topẽ kato tẽ kỹ tóg ge nỹnh mũ, ha mẽ,” he mũ. “Kejẽn ũ tóg uva krãn ja nĩ, tỹ vinho han jafã ẽn. Kỹ tóg ũ tỹ ki rĩr tĩ ag mré to jykrén kỹ ag mỹ tovãnh mũ sir. Kar tóg ga ũ ra tĩ mũ. Hã ra tóg kãtĩg vãnh han mũ.
Uva ẽn kanẽn kỹ tóg ag mỹ ti camarada ũ jẽnẽg mũ, ũ tỹ ki rĩr tĩ ag mỹ, ag tỹ ti mỹ ti tũ jẽnẽ jé, ẽkré kanẽ ẽn ti. Hã ra ag tóg ti mỹ vin tũg mũ. Ti mrãnmrãn ag tóg mũ. Kỹ ag tóg ti mỹ: “ha tĩg, nén ũ mãg mẽ kã ã tóg vỹn kenh mũ,” he mũ.
Kỹ tóg ti camarada ũ jẽnẽ mãn mũ gé sir. Hã ra ag tóg ti mrãnmrãn mũ gé. Ti mỹ féfén kar kỹ ag tóg ti mỹ: “ha tĩg, nén ũ mãg mẽ kã ã tóg vỹn kenh ke mũ,” he mũ gé sir.
Kỹ tóg ag mỹ ũ jẽnẽ mãn mũ gé sir, hã ra ag tóg ti mrãnmrãn kỹ ti rỹnhrỹnh kỹ ti tĩn mũ gé sir.
Kỹ uva kré tỹ tũn mũ tóg to jykrén mũ. “Inh hỹn hẽn ri kenh ha,” he tóg. “Inh kósin jẽnẽ jé sóg ke mũ ha, inh fe pẽ ẽn, hẽn ri ke mũn ag tóg ti kamẽg ke mũ,” he tóg.
Ti kósin tỹ ag tá jun kỹ nén kré ki rĩr tĩ ag tóg ti vég mũ. Kỹ ag tóg ti to jykrén mũ, jagnẽ mré. “Kejẽn ẽkré tag vỹ tỹ ti tũ nỹnh mũ,” he ag tóg. “Mũ nỹ, ti tén jé, ti tũ tag tỹ tỹ ẽg tũ nỹn jé,” he ag tóg.
Kỹ ag tóg ró mã ra ti pére mũ kỹ tá ti tén mũ sir. Kỹn hỹn hẽ ri kenh ke mũ', ẽkré tỹ tũn mũ ẽn ti'?“ he tóg,
“Kãtĩg jé tóg ke mũ, ẽkré ki rĩr tĩ ag kãgtén jé. Kỹ tóg camarada ũ ag mỹ finh mũ sir, ti jakré ti,” he tóg. Kỹ ag tóg mẽg mũ, ti vĩ ti. Kỹ tóg ag mỹ e tĩ. “Ẽg jé hã ra tag vég tũ nĩgtĩ,” he ag tóg mũ.
Hã ra tóg ag ki ẽvãnh kỹ ag mỹ: “Topẽ vĩ rá tag to jykrén nĩ, ha mẽ,” he mũ. “Pó fón ag tóg, pó tỹ ĩn han tĩ ag. Ag mỹ tóg kórég ja nĩ. Hã ra Topẽ tóg pó ẽn hã tỹ ĩn nũna han mũ,” he tóg.
Ũ tỹ hẽn ri ke ag vỹ pó tag kri vár ke mũ, kỹ ag tóg kri vár kỹ tũ' henh ke mũ. Kỹ pó tag vỹ ũ tỹ hẽn ri ke ag kri kutẽnh ke mũ gé, kỹ tóg ag tỹ nám nám ke kãn mũ sir, ag kri kutẽ kỹ,” he tóg, Topẽ vĩ tỹ rán kỹ nĩ ki,” he tóg, Jesus ti.
Kỹ Topẽ tũ to pã'i ag vỹ ti vĩ mẽg mũ. Kỹ ag tóg: “ẽg hã to tóg kãmén ja nĩ, ẽg tỹ Topẽ kato vãsãn tag vỹ ge nỹnh mũ, he mũ ẽn ti,” he mũ. Hã kỹ ag tóg ti se sór mũ. Hã ra ag tóg vẽnh e ẽn kamẽg mũ.
Kỹ ag tóg hã ra ti tỹ rĩr mũ. Ti to ag tóg vãjig mũ, ag tỹ ti vĩ to fóg tỹ pã'i mỹ: “ha ti vóg kónãn,” he jé. Hã jé ag tóg ũn jykre kuryj nỹtĩ ve ag jẽgnẽg mũ, ag tỹ Jesus ki jẽmẽ jé.
Kỹ ag tóg ón kỹ Jesus mỹ: “Senhor',” he mũ. “Vẽjykre kuryj hã tó ã tóg tĩ, hã kãmén ã tóg tĩ. Hã kỹ ẽprã ke ag ve tóg ã mỹ tỹ nén ũ tũ nĩ. Hã kỹ ã tóg Topẽ japry to ẽg kanhrãn há han tĩ,” he ag tóg.
“Kỹn mỹ há nỹ, ẽg tỹ fóg tỹ pã'i mág tỹ imperador mỹ jãnkamy nĩm ti, imposto kajãm jé? Ẽg mỹ hỹn nĩm mũ', nĩm ke tũ nĩ vó?“ he ag tóg.
Hã ra tóg ag jykre régre nỹtĩn ki kanhró nĩ. Hã kỹ tóg ag mỹ: “ãjag ne tóg ón kỹ inh ki jẽmẽ sór mũ',” he mũ.
“Inh mỹ jãnkamy ven. Ũ jiji nỹ kã nĩ? Ũ kãgrá nỹ kã nĩ?“ he tóg. Kỹ ag tóg ti mỹ: “pã'i mág kãgrá vẽ,” he mũ.
Kỹ tóg ag mỹ: “kỹ pã'i mág mỹ ti tũ nĩm, jo Topẽ mỹ ti tũ nĩm gé,” he mũ.
Hã kỹ ag tỹ ne to ti senh ke tóg tũ tĩ, ti vĩ há han tĩn kỹ. Kỹ tóg ag mỹ e tĩ. Vẽnh kar vỹ ti vĩ mẽg nỹtĩ nĩ. Kỹ ag tóg ti mỹ vĩ mãn tũ nĩ sir.
Kỹ Saduceu ag tóg ti tá junjun mũ gé, ti ki jẽmẽ jé. Hã ra Saduceu ag tóg: “ẽg ter ja tá ẽg tóg vỹn ke mãn ke tũ nĩ. Rĩr mãn ke tũ ẽg tóg nĩ,” he tĩ.
Ẽn ag vỹ ón kỹ Jesus ki jẽmẽ sór mũ gé. Kỹ ag tóg ti mỹ: “Senhor',” he mũ gé. “Moisés vỹ ẽg mỹ vẽjykre tag nĩm, hã vỹ: ã régre tỹ ti krẽ tũ ra ter kỹ ã tỹ ti prũ fi tỹ prũg ke vẽ, he mũ. Ã tỹ ã régre mỹ ã krẽ han ke vẽ, fi ki, he tóg mũ,” he ag tóg.
“Kỹ ũ tỹ jagnẽ mré pafa ja tỹ 7 (ke) ag vỹ nỹtĩgtĩ. Ag kãke vỹ prũg mũ, hã ra tóg ti kósin tũ ra ter mũ.
Kỹ ti jãvy vỹ fi tỹ prũg mũ sir, hã ra tóg ti kósin tũ ra ter mũ gé.
Kỹ ti jãvy ũ tóg fi tỹ prũg mũ gé, hã ra tóg ter mũ gé, ti kósin tũ ra. Gen kỹ ag tóg kãgter kãn mũ kejẽn, ũ tỹ 7 (ke) ẽn ag.
Kỹ vãhã ag prũ fi vỹ ter mũ gé sir.
Kỹ fag tỹ fag kãgter ja tá rĩnrĩr mãn kỹ fi hỹn mén tỹ 7 (ke) nĩnh mũ vẽ. Ag kar vỹ fi tỹ prũg ja nỹtĩgtĩ. Hã kỹ tóg vẽnh mỹ nỹ, ag tỹ: “rĩnrĩr mãn jé ẽg tóg ke mũ,” hen kỹ,” he ag tóg.
Kỹ tóg ag mỹ: “ẽprã ke ag vỹ kyprũg tĩ, kỹ fag vỹ ag tỹ mén tĩ gé,” he mũ.
“Ag kã ũ ag tóg ag kãgter ja tá rĩnrĩr mãn ke mũ, ti kurã tá krỹg kỹ. Ẽn ag vỹ prũg mãn ke tũ nĩ sir, mén mãn ke tũ fag tóg nĩ gé sir, rĩnrĩr mãn kỹ.
Ter mãn ke tũ ag tóg nĩ gé, mỹr, ha mẽ. Hã kỹ ag prũg mãn ke tũ nĩ. Kỹ fag mén mãn ke tũ nĩ gé. Topẽ tỹ jẽgnẽ jafã ag ri ke fag nỹtĩnh mũ. Topẽ krẽ vỹ tỹ fag nỹtĩ sir, fag tỹ fag kãgter ja tá rĩnrĩr mãn kỹ.
Rĩnrĩr mãn jé ag tóg ke mũ, ũn kãgter mũ ag, ha vem nĩ. Hã kỹ Moisés tóg Topẽ to tag tó ja nĩ, ha mẽ. Ti tỹ vãnh pũr nĩ ẽn tá ti mré vẽmén kar kỹ tóg Topẽ to: “Abraão mré Isaque mré Jacó ag tỹ ũn to: Topẽ, he mũ ẽn vẽ,” he ja nĩ.
Kãgter ag huri, Abraão, Isaque, Jacó, hã ra Moisés tóg Topẽ to: “Abraão tỹ ũn to: Topẽ, he mũ ẽn vẽ,” he ja nĩ. Ti tỹ tỹ ag Topẽ nĩn kỹ ag tóg rĩnrĩr nỹtĩ, ha mẽ, ag kãgter mũ ra. Ũn kãgter mũ ag kar vỹ Topẽ mỹ rĩnrĩr nỹtĩ,” he tóg, Jesus ti.
Kỹ ũ tỹ Topẽ vĩ rán tĩ ũ ag tóg ti mỹ: “vĩ há han ã, ẽg tỹ ẽg ter ja tá vỹn kenh ke mũ tag to,” he mũ.
Kỹ ũ tóg ti ki jẽmẽ mãn sór tũ nĩ sir. Ti kamẽg ag tóg mũ. Hã kỹ ag tóg ti ki jẽmẽ mãn sór tũ nĩ ha.
Kỹ Jesus tóg ag ki jẽmẽg mũ gé sir. Kỹ tóg ag mỹ: “Topẽ vĩ rán tĩ ag ne tóg: “Cristo vỹ tỹ Davi krẽ'krẽ nĩ,” he tĩ,” he mũ.
“Hã ra Davi tóg Cristo tó ja nĩ, ti tỹ Topẽ mỹ jãn kỹ. Kỹ tóg: “ẽg jóg mág tỹ Topẽ vỹ inh Senhor mỹ: “nĩ ra ver, inh pẽgja tá,” he ja nĩ.
“Isỹ ã kato vãsãnsãn mũ ag tỹ ã krẽm ag vin ke vẽ, kỹ ag sigse ri ke vẽ sir. Tag jãvãnh nĩ ver,” he ja ti nĩ, Topẽ ti, he ja tóg nĩ, Davi ti,” he tóg, Jesus ti.
“Hã kỹ Davi tóg Cristo to: “inh Senhor,” he ja nĩgtĩ. Kỹ ti krẽ'krẽ mỹ tỹ ti kri ke nĩ nĩ'?“ he tóg mũ. Hã ra ti kato tẽ ag tỹ ne tónh ke tóg tũ tĩ.
Vẽnh kar tóg mẽg mũ, Jesus vĩ ti. Kỹ tóg ti mré mũ tĩ ag mỹ:
“ón kỹ Topẽ vĩ to ẽg kanhrãn tĩ ag kamẽg nĩ,” he mũ. “Kur téj rĩg ag tóg tĩ,” he tóg. Kỹ tóg vẽnh kar tỹ ag mỹ: “ã mỹ há?“ he kỹ ag mỹ sér tĩgtĩ, ag tỹ ẽmã kuju kã mĩ mũn kỹ. Vẽnh kanhrãn jafã krẽm ag tóg vẽnh kãpãm kỹ nỹtĩgtĩ. Fénhta ki ag tóg jẽn vén tĩ, ag tỹ tỹ pã'i nỹtĩn kỹ,” he tóg.
“Hã ra ag tóg ũn mén ter ja fag tũ mãn kãn tĩ. Kar kỹ ag tóg ón kỹ Topẽ mré vĩ mág han mũgtĩ, ẽg tỹ ag to: “ũn há vỹ tỹ ag nỹtĩ,” he jé. Hã to ag vẽsỹrénh mág tãvĩ han ke mũ,” he tóg, Jesus ti.
Kỹ tóg Topẽ ĩn tá jẽ kỹ tã mĩ ẽvãnh kỹ ũn riko ag vigvég mũ. Jãnkamy vin jafã ki ag tóg ag tũ vin tĩ. Topẽ mỹ ag tóg vin mág tĩ.
Kỹ ũn mén ter ja fi vỹ tá jun mũ gé sir. Tỹ nén ũ tũ fi tóg nĩ, hã ra fi tóg jãnkamy kãsir régre vin mũ, Topẽ mỹ.
Kỹ tóg fi to: “ve ra ha,” he mũ. “Ũn riko tỹ vin kãfór han fi tóg, fi tũ sĩ hã ra. Tỹ nén ũ tũ fi tóg nĩ. Fi mén vỹ hur ter.
Kỹ fi tóg fi tũ vin kãn ja nĩ, fi jẽn mré hã. Jãvo ũn riko ag vỹ ag tũ ke hã tỹ Topẽ mỹ vin mág tĩ. Hã ki fi tóg ag tỹ nĩm kãfór han, fi tỹ nĩm sĩ pẽ han mũ ra. Ki hã sóg tó mũ mỹr,” he tóg.
Ẽn kã ũ ag tóg Topẽ ĩn to vĩ há han mũ. “Sĩnvĩ pẽ ti jẽ,” he ag tóg mũ. “Ti pó ve ra ha. Mág ti nỹtĩ. Ti sĩnvĩ tóg e nỹtĩ gé,” he ag tóg.
Kỹ tóg: “mỹ ãjag mỹ sĩnvĩ?“ he mũ. “Kejẽn tóg kókén kãn kỹ nỹnh mũ, ha vem nĩ, kỹ pó vỹ jagnẽ kri nỹtĩ mãn ke tũ nĩ ha. Gũm ke kãn jé tóg ke mũ, tag ti,” he tóg.
Kỹ ag tóg ti mỹ: “kurã tỹ ne kã ke nẽ hỹn'?“ he mũ. “Ẽg hỹn hẽn ri ken kỹ ti kurã ki kanhró nỹtĩnh mũ? Topẽ hỹn ne han vén ke mũ, ẽg tỹ kurã ẽn ki kanhró nỹtĩ jé?“ he ag tóg.
Kỹ tóg ag mỹ: “ker ũ vĩ jẽmẽ hẽ',” he mũ. “Ũ tỹ hẽn ri ke ag vỹ ón kỹ ijiji tónh kãmũnh mũ. “Cristo vỹ tỹ inh nĩ. Inh kurã vỹ hur jun,” he jé ag tóg ke mũ. Ag nón mũ tũg nĩ.
Jagnẽ kato vãsãnsãn mũ ag tỹ vẽnh génh mẽgmẽ jé ãjag tóg ke mũ. Kamẽg tũg nĩ hã ra. Vẽnh génh tỹ hẽn ri ke han jé ag tóg ke mũ, kurã tỹ ẽgno to hã. Ti kurã kã ke pijé',” he tóg.
Kỹ tóg ag mỹ: “povo ag tỹ jagnẽ kato vãsãnsãn ke vẽ, pã'i krẽm ke ag tỹ pã'i ũ krẽm ke ag to jũnh ke vẽ,” he mũ.
“Ga tỹ ragrag ke jagy tỹ hẽn ri ke han ke vẽ gé, ẽn kã. Kỹ vẽjẽn tóg tũ' henh ke mũ gé. Vẽnh kaga kórég vỹ vẽnh vinven ke mũ, ẽn kã sir. Nén ũ vẽnh mỹ vỹ vẽnh vinven ke mũ gé, kanhkã tá, kỹ vẽnh kar vỹ kanẽ junjur ke mũ,” he tóg.
“Tag to hã ag tóg ãjag sigsenh ke mũ gé. Ãjag vóg kónãn jé ag tóg ke mũ gé. Vẽnh kanhrãn jafã krẽm ag tóg ãjag jykre vigvenh ke mũ gé. Pã'i mág ag mỹ ag tóg ãjag venven ke mũ, pã'i tỹ governador ag mỹ ke gé, ãjag tỹ ijiji tó ja tugrĩn.
Ãjag tỹ inh vĩ tó jé, hã jé ag tóg ãjag tỹ genh ke mũ.
Ẽn kã ãjag tỹ nén ũ tónh ke to jykrén tũg nĩ, to krĩ kufy han tũg nĩ gé.
Inh hã vỹ ãjag vĩ han ke mũ. Inh jykre nĩm jé sóg ke mũ ãjag mỹ, ãjag tỹ ag mỹ tó há han jé. Kỹ tóg ag tỹ ãjag vĩ kafãn sór mũ ra ag mỹ vẽnh mỹ tĩnh mũ, ãjag kato tẽ ag tỹ ne tónh ke tóg tũ tĩnh mũ, ha vem nĩ.
Ẽn kã ãjag han mũ ẽn vỹ ãjag senh ke mũ, ãjag mré pafa mũ ag ke gé, ãjag mré ke ag ke gé, ãjag to há kar ag mỹr. Ãjag kã mĩ ũ ag kãgtén jé ag tóg ke mũ gé, ha vem nĩ.
Vẽnh kar vỹ ãjag to kórég tãvĩ nỹtĩnh mũ, ijiji tugrĩn.
Hã ra ãjag véké vẽsỹrénh ke tũ nĩ, ãjag gãnh pir vỹ fagrĩnh mỹ kutẽnh ke tũ nĩ, ha vem nĩ.
To tar nỹtĩm nĩ, ãjag vẽsỹrénh ke to, kỹ ãjag tóg rĩr krỹg ja tũ ẽn venh ke mũ,” he tóg, Jesus ti.
“Kejẽn soldado ag tóg Jerusalém jy nỹtĩnh mũ, ag tỹ ẽmã ẽn kókén jé. Ãjag tỹ tag ve kỹ ãjag tóg ki kanhró nỹtĩnh mũ. Ag tỹ ti kókén kãn ke kurã vỹ jun ke mũ, kurã ẽn kã.
Kỹ vẽnh pigjunh mũm nĩ, pãnónh ra, ãjag tỹ Judéia ki nỹtĩn kỹ. Ãjag tỹ ẽmã tá nỹtĩn kỹ pétẽm nĩ, vãnh kã ra. Ãjag tỹ vãnh kã tá nỹtĩn kỹ ẽmã ra mũ tũg nĩ.
Topẽ tỹ ag vóg kónãn ke kurã vẽ sir, ag jykre kórég to, hã kỹ tóg vãsỹ rán kỹ nĩ. Vẽnh rá ẽn ve jé ãjag tóg ke mũ, kurã ẽn kã.
Kỹ ũn kufy fag vỹ vẽsỹrénh mág han ke mũ, kurã ẽn kã, gĩr pygfãm mũ fag ke gé. Ẽprã ke ag vẽsỹrénh mág tãvĩ han ke vẽ, Topẽ tỹ povo tag to jũ jagy han ke vẽ, kurã ẽn kã.
Ãjag kã mĩ ũn e tãvĩ kãgter ke vẽ, rógro tỹ. Kỹ ãjag kã mĩ ũ ag vỹ sigse kỹ mũnh mũ, povo kar kãmĩ. Kỹ Jerusalém vỹ kókén kãn kỹ nĩnh ke mũ. Fóg ag vỹ sãnsãn ke mũ, ãjag jamã ti. Kejẽn fóg ag tỹ tũ' henh ke kurã vỹ jun ke mũ gé hã ra,” he tóg, Jesus ti.
“Kurã ẽn kã rã vẽnh mỹn ke vẽ, kysã ti ke gé, krĩg ti ke gé. Kỹ ga kri mũ ag vỹ kamẽgmẽg kãn ke mũ. Kanẽ junjur mág jé ag tóg ke mũ, povo kar ẽn ag. Kỹ goj vỹ krém kenh mũ, goj kafã tũ vỹ jũnh ke mũ, ti kurã jun kỹ.
Kỹ ẽprã ke ag fe vỹ vo kónãn ke mũ, ag tỹ jũrũn ke vỹ ag kãgtén ke mũ, ag tỹ ag tỹ nén ve ja tũ ẽn ven kỹ. Ẽg tỹ kanhkã tá nén vég tũ kar ẽn vỹ ragrag ke kãn mũ mỹr, ha mẽ.
Kỹ vãhã vẽnh kar vỹ inh kãtĩg venh ke mũ. Kanhkã góg kã mĩ sóg kãtĩg ke mũ. Kỹ sóg tar nĩnh mũ, inh ve vỹ kókov nĩnh mũ. Ãjag tỹ tag ve kỹ ãjag tóg isỹ tỹ ẽpra ke fi kósin nĩ ẽn ki kanhró nỹtĩnh mũ,” he tóg, Jesus ti.
“Ãjag tỹ isỹ ãjag mỹ nén tó mũ ẽn ve sĩ han kỹ ãjag kanẽ nĩm nĩ, ti tỹ ãjag mỹ sér pẽ tĩn kỹ. Isỹ vãhã ãjag krenkren han ke vẽ sir, isỹ kurã ẽn kã jun kỹ,” he tóg.
Kỹ tóg ag mỹ: “inh kãtĩg mãn ke vỹ ge nỹnh mũ, ha mẽ,” he mũ. “Ka tỹ figueira to ki kanhrãn nĩ, ka ũ to ke gé,” he tóg.
“Ti pẽ tánh kỹ, ti féj tãg han kỹ ẽkré tygtánh kurã tóg kakó tĩ sir.
Ẽn ri ke ti nĩ, ãjag tỹ inh kãtĩg mãn ke kurã ki kanhró nỹtĩ ti. Ãjag tỹ sỹ ãjag mỹ nén tó ja ẽn ve kỹ inh kãtĩg ke tóg kakó tãvĩ tĩ ha,” he tóg.
Sỹ ke há vẽ, hã kỹ sóg tag tó mũ, ha mẽ. Ũ tỹ nén kar ẽn vég mũ ag vỹ inh kãtĩg mãn ke venh ke mũ, ũri, ag kãgter ke to hã,” he tóg.
“Kanhkã vỹ tũ' henh ke mũ, ga ti ke gé. Jãvo inh vĩ vỹ tũ' henh ke tũ nĩ,” he tóg, Jesus ti.
“Vẽnh ki ẽmẽ, ãjag tỹ fénhta tãvĩ to vẽnh kutãn tũ nĩ je, vẽnh kanhir e to ke gé. Kỹ vẽjẽn to krĩ kufy han tũg nĩ gé, kur to, tag ki nén ũ kar to. Ke tũ nĩ mũ ra inh kãtĩg mãn ke kurã ẽn vỹ ãjag vatánh tá jun ke mũ.
Ãjag tỹ to vẽnh kãn kỹ nỹtĩ tũ nĩn kỹ tóg ãjag mỹ sẽsĩ tỹ ẽgje tỹ sa ri ke nĩ. Vẽnh vatánh tá tóg tỹ sa tĩ. Ge ti nĩnh mũ, inh kãtĩg mãn ke ti. Ga kri mũ ag kar vatánh tá sóg jun ke mũ.
Hã kỹ ãjag kanẽ nĩm nĩ, nũr sór tũg nĩ. Inh kãtĩg ke kã jatu to ken hã vẽ, hã vỹ: nũr, he mũ. Topẽ mré vĩ to krónh ke tũg nĩ, ãjag tỹ nén ũ jagy ẽn vég mũ ra tar nỹtĩ jé. Kỹ ãjag tóg ẽprã ke fi kósin rĩnja tá nỹtĩnh ke mũ sir. Mỹ'ãg ke tũ ãjag nĩn sir, isỹ vẽnh kar jykre tugnỹm ke kurã ẽn kã,” he tóg, Jesus ti.
Hã ki tóg kurã kar ki Topẽ ĩn krẽm ag kanhrãn tĩ. Kutyg kỹ tóg ẽmã tá kãkutẽ kỹ pãnónh tỹ Oliveiras ra tĩ tĩ, tá nur jé.
Ti tỹ tỹ vaj kỹ Topẽ ĩn tá jun mãn kỹ ag tóg tá ti vĩ jẽmẽnh kãmũ tĩ, ũ tỹ hẽn ri ke ag.
Ẽn kã fénhta tóg kakó tĩ sir, ẽmĩ jãgja tũ konh ke ti. Fénhta ẽn jijin hã vỹ: Páscoa, he mũ.
Kỹ Topẽ tũ to pã'i ag vỹ ẽg kanhrãn tĩ ag mré Jesus to jykrén mũ. Ag tỹ ti tén sór vẽ. Hã ra ag tóg povo kamẽg mũ.
Ẽn kã Judas Iscariotes he mũ ẽn vỹ Satanás tỹ ti jagrẽ vég mũ sir, Jesus tỹ ũn vin mũ ag kã ũ ẽn ti.
Kỹ tóg Topẽ tũ to pã'i ag venh tĩ mũ sir. Ti tỹ ag mỹ Jesus ven sór vẽ, ag tỹ ti se jé.
Kỹ tóg ag mỹ sér pẽ tĩ sir. Kỹ ag tóg ti mỹ jãnkamy tó mũ.
Kỹ tóg: “he,” he mũ. Kỹ tóg to jykrén mũ, ag mỹ: “ha ti kãgmĩ,” henh ke to. Ag tỹ vẽnh kar vatánh tá ti se sór vẽ.
Kỹ tóg ẽmĩ jãgja tũ ẽn konh ke kurã tá krỹg mũ sir. Kurã ẽn ki ag tóg mé sĩ tãnh tĩ, ag tỹ kurã tỹ Páscoa kã ko jé.
Kỹ tóg Pedro jẽnẽg mũ, João mré. Kỹ tóg ag mỹ: “ha fénhta kãn mũjẽg,” he mũ.
Kỹ ag tóg ti mỹ: “kỹ ẽg hẽ tá mé tãnh mũ hỹn'?“ he mũ.
Kỹ tóg ag mỹ: “ẽmã ẽn tá ãjag tóg ũ venh mũ. Goj vyn kỹ tóg tĩnh mũ. Ẽn hã nón mũm nĩ,” he mũ. “Ti ĩn tá junjun kỹ ti nón gem nĩ.
Kỹ tá nĩ ẽn mỹ: “ẽg Senhor vỹ ã mỹ vẽnh vĩ jẽnẽg mũ,” hem nĩ. “Inh hỹn hẽ tá ovelha konh ke mũ, inh mré mũ tĩ ag mré?“ he ti, ẽg Senhor ti,” hem nĩ. “Mỹ ki vẽnh kánkán jafã tũ'?“ hem nĩ.
Kỹ tóg ãjag mỹ, krogrog tỹ kynhmỹ nỹ ẽn ven ke mũ sir. Éhé ti nĩ, kỹ mesa to nỹtĩ jafã vỹ tá nỹtĩ gé. Ẽn tá ti kãn nĩ ẽg mỹ,” he tóg.
Kỹ ag tóg mũ kỹ tá mé tãnh mũ sir.
Kỹ tóg ag tỹ konh ke óra tá krỹg mũ. Kỹ tóg, ti tỹ ũn vin ja ag mré tá nĩ nĩ.
Kỹ tóg ag mỹ: “sỹ ovelha tag konh hapẽ tóg tĩ vẽ ãjag mré, inh vẽsỹrénh ke to hã,” he mũ.
“Hã ra sóg ko mãn ke tũ nĩ ha, ha vem nĩ. Topẽ tỹ tỹ ẽg pã'i nĩ vỹ vẽnh ven ke mũ. Ẽn kã sóg ko mãn ke mũ, kejẽn,” he tóg.
Kỹ tóg kópa vãg mũ sir. To tóg Topẽ mré vĩ mũ, kỹ tóg ag mỹ: “ha kron,” he mũ. “Ha vẽnh kãpãm,” he tóg.
“Tag kron mãn ke tũ inh nĩ ha, ke gé, ha vem nĩ. Topẽ tỹ tỹ ẽg pã'i nĩnh ke ẽn hã kã sóg kron mãn ke mũ, ha vem nĩ,” he tóg.
Kỹ tóg ẽmĩ mãg mũ sir. To tóg Topẽ mré vĩ mũ. Kupãn kỹ tóg ag mỹ kãnhkrég mũ. Kỹ tóg ag mỹ: “inh hã vẽ,” he mũ. “Ãjag jagfy sóg vẽnh fẽg ke mũ. Kỹ inh mĩ ẽkrén nĩ, ãjag tỹ ẽmĩ tag konh ken kỹ,” he tóg.
Ag tỹ ko kar kỹ tóg kópa vãg mũ gé. Kỹ tóg ag mỹ: “kópa ki jẽ tag vỹ tỹ inh kyvénh ri ke nĩ,” he mũ. “Ãjag jagfy tóg inh ki kãkutẽnh mũ. Inh jykre tãg to ken hã vẽ, isỹ inh kyvénh tugrĩn ãjag mỹ vẽnh pãte fón jé,” he tóg.
“Hã ra ãjag kã ũ tóg inh vatánh tá isónh ke mũ, inh kato tẽ ag mỹ. Inh mré tóg mesa tag to nĩ nĩ.
Tĩg jé sóg ke mũ, isỹ tỹ ẽprã ke fi kósin nĩn kỹ. Vãsỹ Topẽ tóg to jykrén ja nĩ, hã kỹ sóg tĩg mũ. Hã ra tóg ũ tỹ isónh ke mũ ẽn mỹ vĩ kónãn tãvĩ han ke mũ, Topẽ ti,” he tóg.
Kỹ ag tóg jagnẽ mỹ: “ẽg kã ũ tỹ hẽ nẽ hỹn'?“ he mũ sir.
Ẽn kã ag tóg jagnẽ kãfór nĩ sór mũ. Hã kỹ ag tóg jagnẽ to jũ mũ.
Kỹ Jesus tóg ag mỹ: “fóg ag pã'i ag vỹ ag krẽm ke ag mỹ vĩ tar han tĩ, kỹ ag tóg ũ tỹ ag kãfór ag mỹ: “ẽg jóg,” he tĩ, ti tỹ ag mỹ vĩ tar han mũ ra,” he mũ.
“Ag ri ke han tũg nĩ. Ãjag mỹ tỹ ũn mág nỹtĩ sór mũ'? Kỹ tỹ ũn kãsir ri ke nỹtĩm nĩ, jagnẽ mré,” he tóg. “Ũ tỹ inh jykre ki tỹ pã'i nĩn kỹ tóg tỹ ti krẽm ke ag camarada ri ke nĩnh ke mũ, ag ki rĩr kỹ.
Kejẽn ẽg tóg mesa to nỹtĩ, kỹ ũ tóg mesa ki rĩr tĩgtĩ. Ũ tỹ hẽ nỹ hỹn mesa ki rĩr tĩ'? Ag patrão mỹ', ti camarada mỹ vó'? Ti camarada vỹ ki rĩr tĩgtĩ. Jo sóg ãjag ki rĩr tĩgtĩ, ãjag camarada ri ke.
Ãjag hã ne inh mré mũgtĩ'. Isovãnh ja tũ pẽ ãjag tóg nỹtĩ. Isỹ nén ũ jagy vég mũ ẽn ve kãn ãjag tóg tĩ, inh mré.
Inh panh vỹ isỹ pã'i han ke mũ, kỹ sóg ãjag tỹ pã'i han ke mũ gé, ti kóm,
ãjag tỹ inh mré jẽn jé tá. Kỹ ãjag tóg ãjag nĩgja kri nĩgnĩ kỹ nỹtĩnh mũ, ãjag tỹ povo tỹ Israel ag jykre tugnỹm jé, povo tỹ 12 (ke) ẽn ag,” he tóg, Jesus ti.
Kỹ tóg Pedro mỹ: “Simão', Simão',” he mũ. “Satanás vỹ ãjag to vĩ, Topẽ mỹ. Ti tỹ ãjag jykre ve sór vẽ. Trigo tỹ ẽg tóg peneira ki kãkag tĩ, ẽg tỹ ti fár pan jé. Ẽn ri ke han jé tóg ke mũ, ãjag tỹ, Satanás ti.
Hã ra sóg hur ã jagfy vĩ, ã tỹ inh ki rã tovãnh pẽ han tũ nĩ jé. Kỹ ã tóg kejẽn ã jykre si to jykrén mãn ke mũ, ã tỹ inh jykre hã han jé. Ẽn kã ã tóg ã mré ke ag jyvẽn kỹ ag tỹ tar' henh ke mũ,” he tóg.
Hã ra Pedro tóg ti mỹ: “ã mré sóg se kỹ jẽnh mũ, ã mré sóg ter ke mũ gé,” he mũ.
Hã ra tóg: “vó,” he mũ. “Ha vé, ũri ã tóg iso: “ti ki kagtĩg sóg nĩ,” he tãgtũ han ke mũ, galo kyr ke to hã, ha vem nĩ,” he tóg.
Kỹ tóg ag kar mỹ: “ãjag jẽgnẽ ja inh nĩ. Kỹ ãjag tóg nén ũ ma mũ ja tũ nĩgtĩ, bolsa tũ, pẽn né tũ. Ẽn kã ãjag mỹ jagtar ja nĩgtĩ'?“ he mũ. Kỹ ag tóg: “vó,” he mũ.
Kỹ tóg ag mỹ: “hã ra tóg ũri ke tũ nĩgtĩ,” he mũ. “Hã kỹ ãjag jãnkamy ma mũjẽg, ãjag bolsa ma mũjẽg. Ãjag tỹ nén ũ tũ nỹtĩn kỹ ãjag kur vẽne hem nĩ, rógro kajãm jé sir.
Nén ũ tóg iso rán kỹ nĩ, hã vỹ: ag mỹ tóg tỹ ũn jykre pãno nĩ, he mũ. Sỹ vãhã tag venh ke vẽ ha. Sỹ iso nén rán kỹ nĩ ẽn ve kãn ke vẽ ha, vãhã,” he tóg.
Kỹ ag tóg ti mỹ: “rógro régre vỹ ki nỹtĩ,” he mũ. Hã ra tóg ag mỹ: “hã tũ vẽ,” he mũ.
Kỹ tóg ag mré ti tĩg jafã ẽn ra tĩ mũ sir, hã vỹ: pãnónh tỹ Oliveiras, he mũ.
Tá jun kỹ tóg ag mỹ: “ẽg tỹ nén jagy venh ke nẽ ha. Topẽ mré vĩ, ãjag tỹ ti vĩ mranh tũ nĩ jé,” he mũ.
Kỹ tóg tĩg sĩ han mũ, kỹ tóg ti jakrĩ tỹ jẽ kỹ Topẽ mré vĩ mũ sir.
Kỹ tóg: “panh', mỹ ã tỹ inh vẽsỹrénh ke tag tỹ tũ' he jãvãnh? Hã ra isỹ ã mỹ nén to vĩ mũ tag han tũg nĩ. Ã tỹ nén han ke mũ ẽn hã han nĩ,” he mũ.
Kỹ Topẽ tỹ jẽnẽ jafã ũ vỹ ti mỹ vẽnh ven mũ sir, kanhkã tá, kỹ tóg ti tar han mũ.
Hã ra tóg ti ter ke to kanẽ jur mũ, hã kỹ tóg Topẽ mré vĩ mãn', vĩ mãn', he mũ. Kỹ ti kãrãn vỹ kyvénh mũ sir, kỹ tóg ga kri nãg' nãg' he mũ.
Kỹ tóg ti mré mũ tĩ ag to kãtĩ mũ. Hã ra ag tóg nũgnũr nỹtĩ nĩ. Krónh' krónh' ke ja ag tóg nĩ, ag fe kaj tugrĩn.
Kỹ tóg ag mỹ: “ãjag ne tóg nũgnũr nỹtĩ nĩ'. Nĩgnĩ ra, Topẽ mré vĩ, ãjag tỹ ti vĩ mranh tũ nĩ jé, ãjag tỹ nén ũ jagy ve kỹ,” he mũ.
Ti tỹ ver tỹ vẽmén jẽ ra ũn e ag tóg junjun mũ sir, Judas mré, ũ tỹ 12 (ke) ag kã ũ ẽn ti. Ti tỹ ag tatĩn kãtĩg hã vẽ, ag tỹ ti se jé. Kỹ tóg sir Jesus to grẽn ke kỹ ti ki nhun ke mũ.
Kỹ tóg ti mỹ: “Judas',” he mũ. “Ã ne tóg inh ki nhun ke kỹ iso: “ti hã vẽ,” he mũ', inh kato tẽ ag mỹ,” he tóg.
Kỹ ti mré mũ ag tóg ti mỹ: “ẽg mỹ rógro tỹ ag fynh ke tũ'?“ he mũ.
Kỹ ag kã ũ tóg porisa ũ fynh mũ. Ti nĩgrẽg tỹ tóg rãm ke mũ, ti pẽgja tá. Topẽ tũ to pã'i krẽm ke ũ vẽ.
Hã ra tóg: “ag vóg tũg ra, há ti nĩ,” he mũ. Kỹ tóg ti nĩgrẽg mãn kỹ to tỹ grẽn ke mũ sir.
Pã'i tỹ hẽn ri ke ag vỹ tá junjun ja nĩ, Topẽ tũ to pã'i ag, kófa ag ke gé. Ag kar tỹ ti senh kãmũ ja vẽ. Kỹ Jesus tóg ag mỹ: “ãjag ne tóg rógro génh kỹ iso kãmũ mũ', ka kyv génh kỹ ke gé',” he mũ. “Inh pijé tỹ bandido nĩ',” he tóg.
“Kurã kar ki sóg Topẽ ĩn krẽm ãjag mré nĩ ja nĩgtĩ, hã ra ãjag tóg tá ise sór ja tũ nĩ, ãjag tỹ ag kamẽg kỹ. Hã ra tóg ũri jun, ãjag kurã ti, Japo tỹ ti tỹ nén han sór mũ ẽn han jé, ãjag tỹ. Jykre ki kuty ti nĩ,” he tóg.
Kỹ ag tóg ti ség mũ sir. Ag tỹ ti pére mũ kỹ ag tóg Topẽ tũ to pã'i mág ĩn tá junjun mũ. Hã ra Pedro vỹ kuvar há tá ag nón kãtĩ mũ.
Ðn vãso tá soldado ag tóg pĩ grug mũ, kỹ ag tóg tugtón nỹtĩ nĩ. Kỹ Pedro vỹ ag mré tón nĩ nĩ.
Kỹ pã'i camarada ũ fi vỹ tá ti vég mũ. Kỹ fi tóg ti tugnỹm kỹ ag mỹ: “inh mỹ ti mré tĩ tĩ ũ vẽ,” he mũ.
Hã ra Pedro tóg: “vó,” he mũ. “Ti ki kagtĩg sóg nĩ, jỹ,” he tóg.
Kar kỹ ũ tóg ti tugnỹm mũ gé, kỹ tóg ti mỹ: “ag kã ũ vỹ tỹ ã nĩ,” he mũ. Hã ra tóg ti mỹ: “inh hã tũ vẽ, vỹ,” he mũ gé.
Tag kar kỹ, óra pir tũg kỹ hẽn ri ke mũn, ũ tóg ti tugnỹm mũ gé. Kỹ tóg tá nỹtĩ ag mỹ: “ha vé, Galiléia tá ke vỹ tỹ ti nĩ,” he mũ. “Inh mỹ tóg tỹ ti mré ke ũ nĩ,” he tóg mũ gé.
Hã ra Pedro tóg ti mỹ: “inh pijé ti ki kanhró nĩ, vỹ'. Ã tỹ ne tó nẽ?“ he mũ. Ti tỹ ver tỹ vẽmén nĩ ra galo vỹ kyr mũ sir.
Kỹ ẽg Senhor vỹ vẽsỹjãm Pedro ki ẽvãnh mũ. Kỹ Pedro vỹ to jykrén mũ, ẽg Senhor tỹ ti mỹ: “iso ã tóg: “ti ki kagtĩg sóg nĩ,” he tãgtũ han ke mũ, galo kyr ke to hã,” he ja ẽn mĩ.
Kỹ tóg tá kãkutẽ mũ, kỹ tóg fỹ mág han mũ sir.
Kỹ ũ tỹ Jesus ség mũ ag vỹ ti to é he mũ. Ti tãnh ag tóg mũ gé.
Ti kanẽ pãg kỹ ag tóg ti kakã ki tãnh kỹ ti mỹ: “ã mỹ ẽg kã ũ tỹ hẽ nỹ ã tãnh?“ he mũ. “Ã tỹ nén kar ki kanhró nĩn kỹ ã hỹn ki kanhró nĩ,” he ag tóg ti mỹ.
Gen kỹ ag tóg ti mỹ vĩ kónãn tỹ hẽn ri ke han mũ, ti to é he kỹ.
Tỹ vaj kỹ kófa kar ag tóg vẽnh mãn mũ, Topẽ tũ to pã'i ag mré hã, Topẽ vĩ to ẽg kanhrãn tĩ ag mré hã. Ag vẽnh mãn kỹ ag tóg ti jé prẽr kỹ ag rĩnja tá ti fẽg mũ, ag tỹ ón kỹ ti jykre ve jé. Ag tỹ ti tén sór vẽ.
Hã kỹ ag tóg ti mỹ: “ã mỹ tỹ Cristo nĩ?“ he mũ. “Ha ẽg mỹ tó,” he ag tóg. Kỹ tóg ag mỹ: “ãjag pijé inh vĩ kri fig tĩ', isỹ ãjag mỹ tó mũ ra,” he mũ.
“Isỹ ãjag ki jẽmẽ sór mũ ra ãjag tóg inh mỹ tó tũ nĩgtĩ gé. Kỹ ãjag tóg isovãnh tũ nĩ gé,” he tóg.
“Hã kỹ ẽprã ke fi kósin vỹ Topẽ pẽgja tá nĩnh ke mũ ha. Topẽ vỹ tar nĩ. Sỹ ti pẽgja tá nĩnh ke vẽ ha,” he tóg.
Kỹ ag kar tóg ti mỹ: “kỹ ã mỹ tỹ Topẽ kósin nĩ?“ he mũ. Kỹ tóg ag mỹ: “ki hã ãjag tóg tó mũ,” he mũ. “Inh hã vẽ,” he tóg ag mỹ.
Kỹ ag tóg: “ti ki ẽg tóg nén ũ jẽmẽ mãn ke tũ nĩ ha,” he mũ. “Ti jẽnky ki kãkutẽ mẽ ẽg tóg huri. Topẽ to vĩ kónãn ti huri. Ti ter ke vẽ ha,” he ag tóg mũ sir.
Hã ra tá ke kar ag vỹ Jesus pére mũ mũ, fóg tỹ pã'i tỹ Pilatos mỹ.
Tá ag tóg ti mỹ: “vẽnh kar krĩn kónãn tóg tĩ, ag tỹ vẽjykre há tovãnh jé,” he mũ. “Kỹ tóg ẽg mỹ: “pã'i mág tỹ imperador mỹ imposto nĩm tũg nĩ,” he tĩ gé. Kỹ tóg vẽso: “tỹ inh Cristo nĩ, pã'i mág ti,” he tĩ gé,” he ag tóg mũ.
Kỹ Pilatos tóg ti mỹ: “ã mỹ tỹ Judeu ag pã'i mág nĩ'?“ he mũ. Kỹ tóg ti mỹ: “ki hã ã tóg tó mũ,” he mũ.
Kỹ Pilatos tóg ag kar mỹ: “ti tỹ nén ũ kórég han ja vég tũ sóg nĩ,” he mũ.
Hã ra ag tóg ti tovãnh jãvãnh pẽ nỹtĩ. Kỹ ag tóg ti mỹ: “hã ra tóg vẽnh kar krĩ rỹ han tĩgtĩ,” he mũ. “Ga tỹ Judéia kar mĩ tóg tĩg ja nĩ, ga tỹ Galiléia mĩ ke gé, tag mĩ ke gé. Tĩg kỹ tóg vẽnh kar krĩn kónãn tĩgtĩ,” he ag tóg.
Kỹ Pilatos tóg: “ti mỹ tỹ Galiléia tá ke nĩ'?“ he mũ.
Kỹ ag tóg ti mỹ: “hỹ,” he mũ. Hã ra Herodes vỹ tỹ ga tỹ Galiléia tá pã'i mág nĩ. Hã kỹ Pilatos tóg ti hã mỹ ti jẽnẽg mũ. Ẽn kã tóg Jerusalém tá nĩ gé, Herodes ti.
Kỹ tóg Herodes tá jun mũ sir. Ti tỹ ti ve kỹ tóg ti mỹ sér tĩ. Ti tỹ ti ve sór ja vẽ. Ti kãme mẽ ja tóg nĩ, hã kỹ tóg ti ve sór ja nĩgtĩ. “Hẽn ri ke mũn tóg nén han vãnh han ke mũ, sỹ ve jé,” he tóg.
Ti tỹ tá jun kỹ tóg ti ki nén tỹ hẽn ri ke jẽmẽ sór mũ, hã ra tóg ti mỹ vĩ tũg mũ.
Hã ra pã'i ag vỹ tá nỹtĩ nĩ, kỹ ag tóg ti kato vĩ mág han mũ sir, Topẽ vĩ to ẽg kanhrãn tĩ ag ke gé. Hã ra Jesus tóg ag mỹ vĩ tũg mũ gé.
Kỹ Herodes vỹ ti to é he mũ gé, ti mré ke kar ag ke gé, kỹ ag tóg ti nyg mũ. Kur kupri pẽ tỹ tóg ti kri fón mũ, ón kỹ. Kỹ tóg Pilatos mỹ ti jẽnẽ mãn mũ sir.
Kurã ẽn kã Pilatos vỹ Herodes mỹ vĩ há han mũ. Jagnẽ to há' he mãn ag tóg mũ. Ag tỹ Jesus venh ke jo ag tóg jagnẽ kato tẽ ja nĩgtĩ.
Kỹ Pilatos vỹ pã'i ag jé prẽr mũ sir.
Kỹ tóg ag mỹ: “ãjag ne inh mỹ ti fẽg',” he mũ, “kỹ ãjag ne ti to: “vẽnh kar krĩn kónãn tóg tĩ,” he mũ'. Ãjag rĩnve sóg ti ki jẽmẽ huri, hã ra sóg ve ja tũ nĩ, ãjag tỹ ti to nén tó ja ti. Nén ũ kórég han ja tũ tóg nĩ.
Kỹ Herodes vỹ vég tũ nĩ gé. Sỹ ti mỹ ti jẽnẽ ja vẽ, ãjag ke gé. Hã ra tóg inh mỹ ti jẽnẽ mãn mũ gé. Ẽg hẽ ri ken kỹ ti tén mũ hỹn'? Sỹ ki kagtĩg tóg tĩ.
Hã kỹ sóg ti mrãnmrãn kar ti tovãnh ke mũ,” he tóg.
Fénhta tỹ Páscoa ki tóg ag mỹ vẽse pir tovãnh tĩ, prỹg kar ki. Ti jykre vẽ. Hã kỹ tóg: “Jesus tovãnh jé sóg ke mũ,” he mũ.
Hã ra vẽnh kar ag tóg vãhã prẽnprẽr mũ sir. “!..Ti tén ra..!“ he ag tóg mũ. “!..Barrabás tovãnh ra..!“ he ag tóg.
Barrabás vỹ vẽnh génh to se kỹ jẽ nĩ. Ẽmã tá tóg vẽnh génh han ja nĩgtĩ, ẽn kã tóg ũ tén ja nĩgtĩ, hã to tóg se kỹ jẽ nĩ.
Kỹ Pilatos vỹ ag mỹ vĩ mãn mũ. Ti tỹ Jesus tovãnh sór vẽ.
Hã ra ag tóg prẽnprẽr kỹ: “!..krunh to ti sã, krunh to ti sã..!“ he mũ.
Kỹ tóg ag mỹ vĩ tãgtũ han mũ gé. “Ti kórég tỹ ne han ti? Sỹ vég tũ tóg tĩ. Ti tỹ ne to ter ke nẽ? Sỹ ki kagtĩg tóg tĩ. Hã kỹ sóg ti mrãnmrãn kar kỹ ti tovãnh ke mũ,” he tóg.
Hã ra ag tóg prẽnprẽr tãvĩ han mũ sir, hã kỹ ag tóg ti kutãn mũ. Ti mỹ ag tóg: “!..krunh to ti sã..!“ he tãvĩ han mũ. Kỹ tóg ag prẽnprẽr to ag mỹ han sór mũ sir.
To tóg jykrén mũ, kỹ tóg ag mỹ: “he,” he mũ, ag tỹ ti kutãn to.
Kỹ tóg ũ ẽn kavãg mũ sir, ũ tỹ vẽnh génh to se kỹ jẽ ẽn ti, ũ tỹ ũ tén ja ẽn ti. Kỹ tóg ag mỹ Jesus ti fẽg mũ sir, ag tỹ ti ki ag tỹ nén han sór mũ ẽn han jé.
Kỹ ag tóg ti pére mũ mũ, krunh to ti sa jé. Ag mũn kỹ ag tóg ũ kãtĩg vég mũ. Ẽpỹ tá tóg kãtĩ mũ. Ti jijin hã vỹ: Cirene tá Simão, he mũ. Ti kri ag tóg Jesus krunh ti fig mũ, ti tỹ ti jé va tĩg jé, ti nón.
Kỹ ũ tỹ hẽn ri ke ag vỹ Jesus nón mũ mũ, ũn tỹtá fag ke gé. Ẽn fag vỹ vẽsỹrénh mũ. Kygfỹ mág han fag tóg mũ sir.
Hã ra Jesus tóg vẽsỹjãm ẽvãnh kỹ fag mỹ: “Jerusalém tá ke',” he mũ. “Ijé kygfỹ tũg nĩ,” he tóg. “Vẽjé kygfỹm nĩ, ãjag krẽ jé kygfỹm nĩ,” he tóg.
“Ha vé, kurã kórég pẽ vỹ jun ke mũ, ãjag mỹ. Ẽn kã ũ ag tóg: “ũn kurĩ fag mỹn pãgsĩ nĩnh mũ, fag tỹ fag krẽ ter vég tũ nĩn kỹ,” henh mũ. “Ũn krẽ tũ fag mỹn pãgsĩ nĩnh mũ, ũ tỹ gĩr pygfãm tũ fag mỹ ke gé,” he jé ag tóg ke mũ.
Ẽn kã ag tóg pãnónh mỹ: “inh kri tỹ tam ké,” henh ke mũ gé, kỹ ag tóg sór mỹ: “inh péju ra, vẽnh krẽm,” henh ke mũ gé.
Ẽg kato tẽ ag tỹ ka tánh gỹn kỹ ag hỹn ka tóg tovãnh ke tũ pẽ nĩ. Ka tánh ẽn ri ke sóg nĩ. Jo ãjag tóg ka tóg ri ke nỹtĩ. Hã kỹ ãjag tóg inh vẽsỹrénh kãfór venh ke mũ, ha vem nĩ,” he tóg. Jerusalém fĩn rãm kỹ tóg ke mũ.
Ag tỹ Jesus pére mũn kỹ ag tóg ũn régre ag pére mũ mũ gé, ũn jykre pãno ag. Ag tỹ ka to ag sanh ke vẽ gé.
Kỹ ag tóg pãnónh tá junjun mũ sir, ti jijin hã vỹ: Krĩ Kuka, he mũ. Tá ag tóg krunh to ti sãg mũ sir. Ũn jykre pãno ag tỹ ag tóg krunh to ag sãg mũ gé, ti kóm, kỹ ũ vỹ ti pẽgja tá sa, jo ũ vỹ ti jakãnh tá sa.
Kỹ Jesus vỹ: “panh', ag mỹ vẽnh pãte fón nĩ,” he mũ. “Ag pijé ki kanhró nỹtĩ', ag tỹ nén han mũ tag ki,” he tóg. Kỹ soldado ag tóg ti kur tỹ jagnẽ mỹ vẽnh ken mũ, to ag tóg joga he mũ sir.
Kỹ vẽnh e ag vỹ tá vég nỹtĩ. Hã ra pã'i ag tóg ti nyg mũ. Kỹ ag tóg jagnẽ mỹ: “ũ ag krenkren han ja tóg nĩgtĩ,” he mũ. “Cristo jé vẽnh kren han, Topẽ tỹ ti fẽg ja nĩn kỹ, ti tỹ ti kuprẽg ja nĩn kỹ. Hã ra tóg vẽnh kren han ki kagtĩg nĩ,” he ag tóg mũ, ti to é he kỹ.
Kỹ soldado ag vỹ ti nyg mũ gé. Ti rã hã nỹtĩ kỹ ag tóg ti mỹ vinagre ven mũ sir.
Kỹ ag tóg ti mỹ: “ã mỹ tỹ Judeu ag pã'i mág nĩ'?“ he mũ. “Vẽnh kren han ra, ã tỹ tỹ pã'i nĩn kỹ,” he ag tóg mũ, ti to é he kỹ.
Hã ra ag tóg ti to rán ja nĩ, ti tỹ krunh to sa ẽn ti. Ti to rán hã vẽ, hã vỹ: “Judeu ag pã'i mág hã vẽ,” he mũ. Ti kri tóg krunh to rán kỹ sa.
Kỹ ti kóm krunh to sa ũ tóg ti to é he mũ gé, ũn jykre pãno ẽn. Kỹ tóg ti mỹ: “ã mỹ tỹ Cristo nĩ?“ he mũ. “Vẽnh kren han ra, kỹ ẽg krenkren han nĩ gé,” he tóg mũ.
Hã ra ti kóm krunh to sa ũ tóg ti mỹ vĩ jũ han mũ. Ti mỹ tóg: “kỹ ã mỹ Topẽ kamẽg tũ?“ he mũ. “Vẽsỹrénh ã tóg mũ gé, ti kóm.
Ẽg tỹ ẽg tỹ nén han ja kajãm vẽ jãvo. Ẽg jykre pãno to ẽg vẽsỹrénh nỹtĩ nĩ. Ẽg jãvo tóg jykre kuryj nĩ. Ti pijé nén ũ kórég han ja nĩ',” he tóg.
Kỹ tóg Jesus mỹ: “Senhor', inh ki ẽkrén nĩ, ã tỹ tỹ pã'i ki rãn kỹ,” he mũ.
Kỹ tóg ti mỹ: “ha mẽ, ũri ã tóg inh mré ẽmã há ẽn tá nĩnh mũ, Paraíso he mũ ẽn tá, kanhkã tá. Ki hã sóg tó mũ,” he mũ, Jesus ti.
Kejẽn rã tóg ẽg nĩno kã sa nĩ sir. Hã ra tóg kuty' he mũ sir, ga kar mĩ hã. Kuty ẽn tóg óra tãgtũ han mũ.
Hã ra Topẽ ĩn krẽm kur mág pẽ vỹ jãnkã kã sa nĩ. Ẽn vỹ jaran ke mũ. Kuju mĩ tóg jaran ke kãtére mũ sir, fĩn rãm kãn tóg mũ.
Kỹ Jesus vỹ prẽr mág pẽ han mũ. Kỹ tóg: “!..panh'..!“ he mũ. “!..Sỹ ã mỹ vẽnh fẽg vẽ, inh kuprĩg ti..!“ he tóg. Tag tó kar tóg hun ke mũ sir.
Hã ra fóg tỹ capitão tóg ti ter vég mũ. Kỹ tóg Topẽ mỹ vĩ há han mũ. “Vẽnh vĩ ja vẽ, ũn há ja vẽ,” he tóg mũ.
Kỹ vẽnh e ẽn vỹ ti ter vég mũ gé. Kỹ ag tóg ag tỹ nén han ja to jykrén mũ sir. Vãhã tóg ag mỹ e tĩ. “Topẽ hỹn ẽg tỹ hẽ ri kenh mũ ha, ẽg tỹ ti tén kỹ?“ he ag tóg mũ sir. Tag tó kỹ ag tóg ag ĩn ra vỹnvỹn ke mũ.
Hã ra ti to há ag vỹ ti vég nỹtĩ nĩ, kakó ki, ũn tỹtá fag ke gé. Galiléia tá ke fag tóg ti mré kãmũ ja nĩgtĩ gé. Ti ter ve kãn fag tóg mũ sir.
Kỹ ũ tóg tá nĩ gé, vẽnh jyvẽn tĩ ũ. Ti jiji hã vỹ: José, he mũ. Tỹ tóg ẽmã tỹ Arimatéia tá ke nĩ, ga tỹ Judéia tá. Jykre kuryj tóg nĩ, jykre há.
Ti pijé ag tỹ Jesus tén ke to jykrén mũ ẽn kã: “he,” he ja nĩgtĩ'. Topẽ tỹ tỹ ẽg pã'i nĩnh ke ve sór tóg mũ gé.
Ẽn vỹ Pilatos venh tĩ mũ. Kỹ tóg ti mỹ Jesus to vĩ mũ, ti ter kar kỹ.
Kỹ tóg krunh to ti kãtérem mũ. Kỹ tóg kur há tỹ ti pãg mũ sir. Kỹ tóg pãró nor kã ki vẽnh kej ẽn tá ti fig mũ. Vẽnh kej tãg vẽ, ag pijé ver kã kã ũ fi ja nĩgtĩ'.
Hã ra sexta-feira vẽ sir. Vẽnhkán ke kurã ki tóg rã ha, sábado ki.
Kỹ ũn tỹtá fag vỹ ag nón mũ mũ, ti kej ve jé, ag tỹ ti finh mũ ja tá. Ti mré Galiléia tá kãmũ ja ẽn fag vẽ.
Ve kar kỹ fag tóg kyrãgrã kỹ nén ger há han mũ sir, ti tãg jafã ti, ti to tĩn jé. Hã ra fag tóg vẽnhkán mũ ver, vẽnhkán ke kurã kã, Topẽ tỹ Judeu ag mỹ kurã nĩm ja ẽn ki króm jé.
Kỹ semana kurã ve tóg tá krỹg mũ sir. Kỹ fag tóg kusãg pẽ ki ti kej venh mũ mũ. Vẽser ger há han jafã ẽn ma fag tóg mũ mũ.
Hã ra fag tóg pó tỹ ti kej nĩfe kunũnh kỹ nĩ vég mũ.
Kỹ fag tóg ti kej tá junjun kỹ kã ra ge mũ. Hã ra fag tóg vẽser vég tũ nĩ, ẽg Senhor ti.
Kỹ tóg fag fe kaj tĩ sir. Kỹ vãhã ũn régre ag vỹ kãge mũ gé, kur kupri rĩnh kỹ, kur kókov. Topẽ tỹ jẽnẽ jafã ag vẽ.
Kỹ fag tóg kanẽ junjur mũ sir. Ẽprã fag tóg ẽvãnh mũ. Hã ra ag tóg fag mỹ: “ãjag ne tóg vẽser jãvãnh mũ', ti rĩr ja ra',” he mũ.
“Ki ti tũ nĩ, rĩr ti jẽ ha. Hã kỹ tóg ãjag mỹ tó ja nĩgtĩ, ãjag tỹ Galiléia tá nỹtĩ ẽn kã.
Kỹ tóg ãjag mỹ: “ẽprã ke fi kósin ẽn fẽg jé ag tóg ke mũ, ũ tỹ Topẽ vĩ mranh tĩ ag mỹ,” he ja nĩ. “Ka to ag tóg ti sanh ke mũ, hã ra tóg kurã tãgtũ ki rĩr mãn ke mũ,” he ja tóg nĩgtĩ, vẽso,” he ag tóg mũ.
Kỹ fag tóg Jesus tỹ nén tó ja ẽn mĩ ẽkrén mãn mũ sir.
Kỹ fag tóg ti kej tá kãpa kỹ mũ mũ sir, ũ tỹ 11 (ke) ag mỹ tó jé, ti mré mũ tĩ kar ag mỹ ke gé.
Maria Madalena fi vẽ, kar kỹ Joana fi ke gé, Maria ũ fi ke gé, Tiago mỹnh tag fi, ũ fag ke gé. Fag hã ne Jesus tỹ ũn vin mũ ag mỹ kãmén mũ, apóstolo ag mỹ.
Hã ra tóg ag mỹ tỹ vẽnh ó nỹ ve nĩ, hã kỹ ag tóg kri fi ja tũ nĩgtĩ.
Kỹ Pedro vỹ jẽgnẽ kỹ ti kej ra vẽnh vãg tĩ mũ. Tá jun kỹ tóg kã tá pãnh ke kỹ ti kur hã vég mũ sir, ti pãg ja ti. Kỹ tóg ti mỹ e tĩ. Ti tỹ to jykrén tũ tóg tĩ sir. Kỹ tóg tĩg mãn mũ.
Kurã ẽn kã ti mré mũ tĩ régre ag tóg ẽmã sĩ ra mũ mũ. Jerusalém tán kakó nĩ, 12 (ke) quilômetros hỹn. Ẽmã ẽn jijin hã vỹ: Emaús, he mũ.
Ag mũn kỹ ag tóg jagnẽ mré vẽmén mũ nĩ sir, ag tỹ nén ve ja ẽn to.
Vãhã Jesus tóg ag mré tĩ mũ.
Hã ra ag tóg ti ki kagtĩg nỹtĩ, ag tỹ ti vég mũ hã ra.
Kỹ tóg ag mỹ: “ãjag tỹ ne tó nẽ?“ he mũ. “Vẽmén mág ãjag tóg mũ nĩ,” he tóg. Kỹ ag tóg krỹg he mũ sir. Ve ũ han ag tóg mũ, ag fe kaj tugrĩn.
Kỹ Cleopas he mũ ẽn tóg ti mỹ: “kỹ ã mỹ mẽg tũ? Ũ tỹ fénhta venh kãmũ ja ag vỹ mẽ kãn. Ã hã mỹ ã pir mỹ mẽg tũ?“ he mũ.
“Ne nẽ?“ he tóg. Kỹ ag tóg: “Jesus ti, Nazaré tá ke ẽn,” he mũ. “Topẽ vĩ tó tĩ vẽ. Ẽg tỹ nén han vãnh hynhan ja tóg nĩgtĩ. Topẽ vĩ tó há han ja tóg nĩgtĩ, kỹ Topẽ vỹ ti mré han tĩ, milagre kar ti. Kỹ povo kar ag vỹ vég tĩ, kỹ tóg ẽg kar mỹ e tĩ.
Kỹ Topẽ tũ ki rĩr tĩ ag vỹ ti fẽg, ẽg pã'i kar ag, fóg tỹ pã'i tỹ ti tén jé, krunh to ti sa jé, hã kỹ tóg tũg mũ.
Ẽg tỹ ti ve kỹ ẽg tóg ti to: “ti hỹn ẽg povo tỹ Israel ag krenkren han ke mũ,” he ja nĩ vẽ. Hã ra tóg ter ja nĩ. Ũri tóg kurã tãgtũ han, ti ter kri,” he ag tóg.
“Kỹ ẽg kã ũ fag vỹ ẽg mỹ nén ũ tó gé, kỹ tóg ẽg mỹ e tĩ gé. Kusã pẽ ki fag tóg ti kej ra mũjẽg.
Hã ra fag tóg ti vég tũ nĩ, ti tỹ tá nỹ tũ nĩn kỹ. Kỹ fag tóg: “nén nẽ ve ẽg,” he mũ gé. Topẽ tỹ jẽnẽ jafã nẽji, kỹ tóg nẽji fag mỹ: “rĩr ti jẽ nĩ,” hé.
Kỹ ẽg kã ũ ag vỹ ra mũ mũ, ti kej ra. Kỹ ag tóg vég mũ gé. Hã ra ag tóg ti vég tũ pẽ nĩ,” he ag tóg.
Kỹ tóg ag mỹ: “ãjag tỹ ne jé vãsỹ Topẽ vĩ tó tĩ ag vĩ kri fi ja tũ nĩ nẽ?“ he mũ. “Krĩ tũ ãjag nỹtĩ, to jykrén há han tũ ãjag tóg nĩ,” he tóg.
“Cristo vẽsỹrénh ke vẽ, vẽsỹrénh kar kỹ tóg tỹ ũn mág nĩnh ke mũ vãhã,” he tóg.
Kỹ tóg ti to nén rán ja kãmén kãn mũ sir, Moisés tỹ rá ti, Topẽ vĩ tó tĩ ag kar tỹ rá ti.
Ti tỹ ag mỹ kãmén tĩ ki ag tóg ẽmã ẽn tá junjun mũ sir. Kỹ tóg mã ra tĩg sór mũ.
Kỹ ag tóg ti mỹ: “ẽg mré nĩm nĩ. Rãké tóg nỹ ha. Kutyg tóg rã ha,” he mũ. Kỹ tóg ag mré rã mũ.
Ag mré jẽn ke jo tóg ẽmĩ mãg mũ. Kỹ tóg Topẽ mré vĩ mũ, kar tóg kupãn kỹ tỹ vẽnh ken mũ.
Kỹ ag tóg vãhã ti ki kanhrãn mũ. Ti ve há han ag tóg mũ sir. Hã ra tóg ki tũ nĩ ha, ti ve mãn tũ ag tóg nĩ.
Kỹ ag tóg jagnẽ mỹ: “ti tỹ ẽg mré vẽmén kỹ tóg ẽg fe ki rã,” he mũ. “Ẽg mỹ tóg ti to rán kỹ nĩ ẽn kãmén kãn, ẽg mũn kỹ. Ti hã ja vẽ,” he ag tóg mũ.
Kỹ ag tóg vẽsỹmér Jerusalém ra vỹnvỹn ke mũ sir. Tá ag tóg ũ tỹ 11 (ke) ag vég mũ, ag mré ke ũ ag mré hã.
Hã ra ẽn ag tóg ag mỹ: “ẽg Senhor vỹ rĩr mãn,” he vén mũ. “Simão Pedro mỹ tóg vẽnh ven, mỹr, ha mẽ,” he ag tóg mũ sir.
Kỹ ag tóg ag mỹ: “hỹ, ti ve ẽg ke gé,” he mũ gé. Kỹ ag tóg ag mỹ ag tỹ nén ve ja ẽn tó mũ sir, ag tỹ ag mũ ki ti ve ja ti, ti tỹ ag mỹ ẽmĩ kupãn ja ti ke gé. “Hã ki ẽg tóg ti ki kanhrãn mũ,” he ag tóg mũ.
Ag tỹ ver tỹ vẽmén nỹtĩ ra Jesus tóg vãhã ag mré jẽ nĩ, ti tỹ hẽ tá kãrãnh ke tũ hã ra. Kỹ tóg ag mỹ: “mỹ sér nỹtĩm nĩ,” he mũ.
Hã ra ag tóg jũrũn ke mũ. Ti kamẽg ag tóg mũ. “Vẽnh kuprĩg hỹn,” he ag tóg mũ, ti to.
Kỹ tóg ag mỹ: “ãjag ne tóg jũrũn ke mũ',” he mũ. “Ãjag tỹ ne jé: vẽnh kuprĩg hỹn, he nẽ, iso?“ he tóg.
“Inh nĩgé ve ra, inh pẽn ve ra, inh hã vẽ. Inh mẽgmẽ ra, isugnỹm han ra. Vẽnh kuprĩg pijé fár nĩgtĩ', ti pijé kuka nĩ'. Inh fár ve ra, inh kuka ti,” he tóg.
Vĩ kỹ tóg ag mỹ ti nĩgé ven mũ, ti pẽn ke gé.
Hã ra tóg ver ag mỹ e tĩ, ag fe tỹ mrin ke pẽ han kỹ. Hã kỹ tóg ag mỹ: “mỹ ki vẽjẽn tũ?“ he mũ.
Kỹ ag tóg ti mỹ pirã grã nĩm mũ.
Kỹ tóg mãn kỹ ko mũ, ag rĩnve.
Kỹ tóg ag mỹ: “hã tó ja inh nĩ, ãjag mỹ, iser ke to hã, isỹ ãjag mré nĩ mũ ẽn kã,” he mũ. “Vãhã sóg ve kãn ja nĩgtĩ, Moisés tỹ iso nén rán ja ti, Topẽ vĩ tó tĩ ag kar tỹ nén rán ja ti ke gé, Topẽ to jãn ki ke gé,” he tóg.
Kỹ tóg ag mỹ kãmén há han mũ. Hã kỹ ag tóg ti to nén rán ja ki kanhrãn kãn mũ. To jykrén há han ag tóg mũ sir.
Kỹ tóg ag mỹ: “hã kỹ Cristo vỹ vẽsỹrénh kỹ rĩr mãn gé, ti ter kar kỹ, kurã tãgtũ tũg kỹ. Tag ve kãn sóg huri,” he mũ.
“Kỹ ũ ag tỹ vẽnh kar mỹ inh kãmén ke vẽ. Ijiji tó jé ag tóg ke mũ. Vẽnh kar mỹ ag tóg: “ãjag jykre pãno tovãnh ra. Kỹ Topẽ vỹ ãjag mỹ vẽnh pãte fón ke mũ, ãjag tỹ ti vĩ mranh ja ti,” henh ke mũ. Povo kar mỹ ag tóg tónh ke mũ, hã ra ag tóg tag ki tó vén ke mũ, Jerusalém ki.
Ãjag to ken hã vẽ. Ve kãn ãjag tóg mỹr, hã kỹ ãjag tóg tónh ke mũ.
Ãjag mỹ sóg inh panh tỹ ãjag mỹ ti kuprĩg tó ja ẽn jẽnẽnh ke mũ. Hã kỹ tag ki nỹtĩm nĩ ver, ẽmã tỹ Jerusalém tag ki. Hẽ ra mũ tũg nĩ. Ti kuprĩg tỹ kanhkã tá kãtĩg kỹ ãjag tar han ke ẽn jãvãnh nĩ,” he tóg.
Kỹ tóg ag jãmĩ tĩ mũ, ẽmã tỹ Betânia ra. Tá tóg ti nĩgé tỹ ag kri ven mũ. Kỹ tóg ag mỹ vĩ há han mũ sir.
Ag mỹ vĩ há han kar tóg ag ré kỹ tĩ mũ. Kanhkã ra tóg tãpry mũ.
Kỹ ag tóg ti to: “Topẽ vỹ tỹ ti nĩ,” he mũ sir. Kỹ ag tóg Jerusalém mĩ kãmũ mãn mũ, vẽsỹkã. Ag mỹ tóg sér pẽ tĩ vãhã, fag mré hã.
Kurã kar ki ag tóg Topẽ ĩn ra mũ tĩ, tá Topẽ mỹ vĩ há han jé, ti mỹ nén ũ há kar tó jé, ti tỹ ag mỹ sér tĩn kỹ, fag mré hã. Hã vẽ.
Topẽ tỹ nén ũ kar han tũg ki tóg nĩ ja nĩ, ẽg tỹ ũ to: Topẽ vĩ, he mũ ẽn ti. Hã to ẽg: Jesus, he mũ. Topẽ mré tóg nĩ nĩ. Topẽ vỹ tỹ ti nĩ gé.
Nén kar han to hã tóg Topẽ mré nĩ nĩ.
Ti vĩ hã tỹ tóg nén ũ kar hynhan, Topẽ ti. Ti pir mỹ tóg nén ũ han tũ nĩ, ti hã mré tóg hynhan kãn.
Ẽg tỹ ũ to: Topẽ vĩ, he mu ẽn vỹ rĩr nĩ, hã kỹ tóg ẽg rĩnrĩr han ke mũ gé. Jẽngrẽ ri ke ti nĩ. Ti tỹ ẽg kanhrãn to ken hã vẽ.
Ẽg mỹ tóg jẽngrẽ han tĩ. Ẽg ki kuty ẽn tỹ tóg tũ' he tĩ. Kỹ Nén-Kórég vỹ ti tỹ tũ' he sór ja nĩ, hã ra tóg ti tỹ hẽ ri ke ja tũ nĩ.
Kỹ kejẽn Topẽ tóg ẽprã ke ũ jẽnẽ, ti jiji hã vỹ: João, he mũ.
Ti mỹ tóg: “ag mỹ ũ tỹ ag mỹ jẽngrẽ han ke mũ ẽn kãmén“ he ja nĩ. Hã kỹ tóg ke mũ, ẽg kar tỹ ti vĩ mẽ kỹ kri fi jé.
João pijé ẽg mỹ jẽngrẽ han ja nĩ'. Ti tỹ ẽg mỹ: “ẽn hã vẽ,” henh kãtĩg ja vẽ.
Jẽngrẽ pẽ ẽn hã vẽ. Ẽprã tóg jun, ti tỹ ẽg kanhrãn jé, ẽprã ke kar.
Ga han tóg. Kỹ tóg ẽg mré kri tĩnh kãtĩg gé. Hã ra ẽprã ke ag tóg ti ki kanhrãn ja tũ nĩ.
Ti povo kar mĩ tóg tĩg ja nĩ, hã ra ti mré ke ag pijé ti ki ge sór ja nĩgtĩ'.
Ũ ag tóg hã ra ti ki ge mũ. Ẽn ag to tóg: “Topẽ krẽ,” he mũ, ũ tỹ ti ki ge kỹ nỹtĩ tãvĩ ag hã to.
Ẽg tỹ ti ki ge kỹ nỹtĩ tugrĩn ẽg tóg tỹ ti krẽ nỹtĩ. Ẽg mur tugrĩn ẽg tóg ver tỹ ti krẽ tũ nỹtĩ. Ẽg panh tỹ ẽg mỹnh fi mré nỹ tugrĩn ẽg tóg mur mũ gé. Topẽ tỹ ẽg han mãn tugrĩn ẽg tóg tỹ ti krẽ nỹtĩ jãvo.
Ẽg tỹ ũ to: Topẽ vĩ, he mũ ẽn vỹ ẽg ri ke mur, kỹ tóg tỹ ẽprã ke jẽ sir. Ẽg mré tóg tĩ ja nĩgtĩ. Hã kỹ sóg ti vé. Pã'i mág vỹ tỹ ti nĩ, ũn tar, tag ve inh. Ẽg to há tãvĩ ti nĩ. Kỹ tóg ki hã tó tĩ gé. Tỹ tóg Topẽ kósin pir nĩ.
João vỹ ti kãmén ja nĩ gé. Ti kãmén há han tóg. Kỹ tóg: “inh nón kãtĩg ke mũ ẽn vỹ inh kãfór nĩ,” he ja nĩ. “Ti tỹ inh nón kãtĩg ke mũ ra tóg tỹ ijo ke nĩ. Ẽn tó inh huri ãjag mỹ. Ti hã vẽ,” he ja tóg nĩ.
Ẽg to há tãvĩ tóg nĩ, hã kỹ tóg ẽg mỹ nén ũ há kar han, ẽg jagãgtãn kỹ. Ẽg jagãgtãn tag tovãnh ke tũ pẽ tóg nĩ.
Moisés vỹ ẽg mỹ Topẽ tỹ ẽg jyvẽn mũ ẽn tó ja nĩgtĩ, ẽg tỹ ti vĩ ki króm jé. Hã ra Jesus tóg ẽg mỹ: “Topẽ vỹ ãjag mỹ vẽnh pãte fón sór mũ, ti tỹ ãjag to há nĩn kỹ,” he mũ. Ti hã ne ẽg mỹ vẽnh vĩ sér ẽn tó mũ'.
Ẽg pijé Topẽ vég tĩ'. Kỹ ẽg kã mĩ ke ũ vỹ ti ve ja tũ nĩ gé. Ti kósin pir hã vỹ ẽg mỹ ti kãmén tĩ. Ti hã vỹ ti jóg mré nĩ nĩ, Topẽ mré.
Kejẽn Judeu ag pã'i ag vỹ João mỹ vẽnh vĩ jẽnẽg mũ. Topẽ tũ ki rĩr tĩ ag jẽgnẽg ag tóg mũ, Levi krẽ'krẽ ag mré, ag tỹ ti mỹ: “ũ nỹ tỹ ã nĩ?“ he jé.
Kỹ tóg: “inh pijé tỹ Cristo nĩ',” he mũ. Ag mỹ tóg tó há han.
Kỹ ag tóg ti mỹ: “kỹ ã hỹn tỹ ũ nĩ? Ã mỹ tỹ Elias nĩ'?“ he mũ. Hã ra tóg: “vó“ he mũ gé. Kỹ ag tóg ti mỹ: “Topẽ vĩ tó tĩ ũ nẽji kãtĩg ke mũ gé. Ti hã mỹ tỹ ã nĩ?“ he mũ. Hã ra tóg: “vó,” he mũ gé.
Kỹ ag tóg: “ũ nỹ tỹ ã nĩ, ge kỹ? Pã'i ag vỹ ẽg jẽgnẽ, ẽg tỹ ã ki jẽmẽ jé. Ẽg hỹn ag mỹ ne tónh ke mũ'? Vẽso ã hẽri ke ti?“ he mũ.
Kỹ tóg ag mỹ Isaías tỹ rá tó mũ, hã vỹ: “ũ tỹ ẽmã tũ ja tá jẽ kỹ vẽnh kar mỹ Topẽ jykre kãmén mũ ẽn vỹ tỹ inh nĩ,” he mũ. “Ũ tỹ vẽnh kar mỹ: “ẽg Senhor japry kure ra, ti jamĩn kurynh ra,” he tĩ ẽn vỹ tỹ inh nĩ,” he tóg.
Jãvo ũ tỹ ti ki jẽmẽg mũ ag vỹ tỹ pã'i tỹ Fariseu ag mré ke nỹtĩ.
Kỹ ag tóg: “ã tỹ hẽ ri ken kỹ ag kygpe sór nẽ, ã tỹ tỹ Cristo tũ hã ra?“ he mũ. “Inh pijé tỹ Elias nĩ'. Inh pijé tỹ Topẽ vĩ tó tĩ ẽn nĩ',” he ã tóg tĩ, hã ra ã tóg ag kygpég tĩ,” he ag tóg.
Kỹ tóg: “goj tỹ sóg ag kygpég tĩ,” he mũ. “Hã ra ũ tóg ãjag kã mĩ tĩnh mũ ha, ãjag tỹ ũn ki kagtĩg ũ.
Ẽn vỹ inh nón kãtĩg ke mũ, hã ra tóg inh kãfór nĩ. Sỹ tỹ ti mỹ rãnhrãj tĩ nĩnh ke vẽ vẽ, sỹ ti pẽn né kunũnh ke vẽ vẽ. Hã ra sóg tỹ ti krẽm ke pẽ jẽ,” he tóg, João ti.
Ẽmã tỹ Betânia tá ag tóg ti venh kãmũ ja nĩgtĩ, goj tỹ Jordão mã tá. Tá tóg ag kygpég jẽ nĩ.
Tỹ vaj kỹ tóg Jesus vég mũ sir. Kỹ tóg ti to: “ti hã vẽ,” he mũ. “Ẽg tỹ Topẽ mỹ cordeiro tãnh ẽn ri ke ti nĩ. Ti hã vỹ ẽg kar tỹ Topẽ vĩ mranh ẽn jagfy ter ke mũ.
Sỹ ũn kãmén mũ ẽn hã vẽ. Ũ tỹ ijo jẽ mũ vỹ inh nón kãtĩg ke mũ, he ja inh nĩ, ti to. Inh kãfór ti nĩ, ti tỹ tỹ inh jo ke nĩn kỹ.
Inh pijé ti ki kanhró ja nĩ', hã ra sóg povo tỹ Israel ag kar kygpé, ag tỹ ti ki kanhrãn kãn jé,” he tóg.
Kỹ tóg: “Topẽ kuprĩg ve inh,” he mũ gé. “Kanhkã tá kãtére kỹ tóg ti jẽnĩmanh kri nĩ nĩ. Tỹ tóg sórãg ve nĩ.
Inh pijé Jesus ki kanhró nĩ vẽ'. Hã ra Topẽ tóg inh mỹ: “ha ag kygpenh tĩg,” he ja nĩ. Kỹ tóg inh mỹ: “ã tỹ inh kuprĩg ve kỹ ã tóg ti ki kanhró nĩnh mũ,” he ja nĩ gé. “Kanhkã tá kãtére kỹ tóg ag kã ũn pir kri góm kenh ke mũ. Ẽn vỹ inh kuprĩg tỹ ag kygpenh ke mũ,” he ja tóg nĩ inh mỹ, Topẽ ti, Jesus to.
Tag ve inh, hã kỹ sóg ãjag mỹ: ti hã vỹ tỹ Topẽ kósin nĩ, he mũ,” he tóg.
Tỹ vaj kỹ João tóg ti mré mũ tĩ régre ag mré vẽmén jẽ nĩ.
Kỹ tóg Jesus tỹ mĩ tĩg vég mũ, kỹ tóg ag mỹ: “ẽg tỹ Topẽ mỹ ẽg mẽg tỹ cordeiro tãnh ẽn ri ke ti nĩ,” he mũ.
Ti vĩ tag tugrĩn ag tóg Jesus nón mũ mũ.
Kỹ tóg ag mỹ: “ne nẽ?“ he mũ. Kỹ ag tóg: “Rabi', ã hẽ tá ẽmã nĩ?“ he mũ. Rabi to ken hã vẽ, hã vỹ: ẽg kanhrãn tĩ, he mũ.
Kỹ tóg: “mũ jé ha, ve jé,” he mũ. Kỹ ag tóg ti mré mũ mũ sir. Ti mré ag kurã ẽn tũg mũ. Rã ké ti nỹ ha, 4 óra hỹn hẽn ri ke mũn.
Ag kã ũ vỹ tỹ André nĩ, Simão Pedro jãvy.
Kỹ tóg vẽsỹmér ti kãke venh tĩ kỹ ti mỹ: “Messias ve inh,” he mũ. Messias to ken hã vẽ, hã vỹ: Cristo, he mũ, hã vỹ: Topẽ tỹ ũn jẽnẽg mũ, he mũ.
Kỹ tóg ti mré ti venh tĩ mũ. Kỹ Jesus vỹ ti ki ẽvãnh mũ, kỹ tóg: “Simão vỹ tỹ ã nĩ, João kósin,” he mũ. “Sỹ ã jijin mãn ke vẽ, hã vỹ: Cefas, he mũ,” he tóg. Cefas to ken hã vẽ, hã vỹ: Pedro, he mũ, hã vỹ: pãró, he mũ.
Tỹ vaj kỹ tóg ga tỹ Galiléia ra tĩg sór mũ. Kỹ tóg Filipe mỹ: “inh mré kãtĩg,” he mũ.
Hã ra Filipe vỹ tỹ Betsaida tá ke nĩ, André mré Simão jamã ẽn tá ke.
Kỹ tóg Natanael venh tĩ mũ. Ti mỹ tóg: “Cristo ve inh huri,” he mũ. “Moisés vỹ ti kãtĩg ke rán ja nĩgtĩ, ũ ag ke gé. Jesus to ken hã vẽ, Nazaré tá ke ẽn, José kósin ẽn ti,” he tóg.
Kỹ tóg: “hã ra sóg Nazaré tá ũn há ve ja tũ nĩ ver,” he mũ. Hã ra tóg ti mỹ: “ge ra ti venh kãtĩg,” he mũ. Kỹ tóg ti mré tĩ mũ.
Ag tỹ Jesus tá junjun mũ ra tóg, ũ tỹ tá nỹtĩ ag mỹ ti kãmén mũ. “Ũn kãtĩ ẽn ve ra. Israel krẽ'krẽ pẽ vẽ, ũn há, ũn ón vãnh,” he tóg.
Hã ra Natanael tóg ti vĩ tag mẽg mũ. Kỹ tóg ti mỹ: “kỹ ã mỹ inh ki kanhró nĩ'?“ he mũ. Kỹ tóg: “Filipe tỹ ã jé prẽr to hã sóg ã vé, ã tỹ ka tỹ figueira krẽm jẽ ẽn kã,” he mũ.
Kỹ tóg ti mỹ e tĩ. “Topẽ kósin vỹ tỹ ã nĩ, Rabi',” he tóg. “Ẽg povo tỹ Israel kri pã'i vỹ tỹ ã nĩ,” he tóg.
Kỹ tóg: “isỹ ã mỹ: ã ve ja inh nĩ, ã tỹ ka krẽm jẽ ra, hen kỹ tóg ã mỹ e tĩ,” he mũ. “Hã ra tóg ver tỹ nén ũ tũ nĩ. Isỹ kar kỹ nén han ke mũ vỹ ã mỹ e pẽ tãvĩ tĩnh mũ, ha vem nĩ,” he tóg.
“Ha vé, ki hã sóg tó mũ, ha mẽ. Kanhkã nor kỹ nĩ ve jé ãjag tóg ke mũ. Tá Topẽ tỹ jẽgnẽ jafã ag vỹ kãrenh ke mũ, iso, kar kỹ ag tóg ra mũ mãn ke mũ gé. Tỹ sóg ẽprã ke fi kósin nĩ mỹr,” he tóg.
Kurã tãgtũ tũg kỹ ũ tóg vẽnh prũg han mũ, ẽmã tỹ Caná tá, ga tỹ Galiléia tá. Jesus mỹnh fi vỹ venh tĩg ja nĩ.
Kỹ ag tóg Jesus mỹ tó mũ gé, ti tỹ fénhta venh kãtĩg jé, ti mré mũ tĩ ag mré.
Ag tỹ tá nỹtĩ ra vãhã vinho tóg tũ' he mũ. Kỹ ti mỹnh fi tóg ti mỹ: “vinho vỹ hur tũg,” he mũ.
Hã ra tóg fi mỹ: “toreg', mỹnh', inh mré ke tũ vẽ ver,” he mũ.
Hã ra fi tóg ũ tỹ fénhta ki rĩr tĩ ag mỹ: “ti tỹ ãjag mỹ nén ũ tó kỹ han nĩ,” he mũ.
Hã ra goj né tỹ 6 (ke) vỹ tá nỹtĩ. Pó tỹ há vẽ, goj né ẽn ti. Éhé ti nỹtĩ, balde fór tỹ 10 (ke) tỹ ẽg tóg ũn pir fãn tĩ. Judeu ag vỹ vẽnh kygpe e han tĩ, ag tỹ Topẽ mỹ há nỹtĩ jé. Hã jé goj né ẽn tóg tá nỹtĩ.
Kỹ Jesus tóg fénhta ki rĩr tĩ ag mỹ: “goj né ẽn fónfãn ra, goj runrun kỹ,” he mũ. Kỹ ag tóg fónfãn kãn mũ.
Kỹ tóg ag mỹ: “goj tag tỹ fénhta to pã'i mỹ ven,” he mũ. Kỹ ag tóg ke mũ.
Kỹ tóg kãmẽg mũ. Hã ra tóg tỹ vinho há tãvĩ nĩ sir, ag tỹ goj run ja ti. Hã ra tóg ki kagtĩg nĩ, Jesus tỹ goj tỹ vinho han mũn ki. Ũ tỹ fénhta ki rĩr tĩ ag hã vỹ ki kanhró nỹtĩ, pã'i ẽn krẽm ke ag. Hã kỹ tóg ũn prũg mũ ẽn jé prẽr kỹ ti mỹ:
“vẽjykre vẽnh mỹ han ã,” he mũ. “Ag tỹ kronkron vén kỹ ã tóg ag mỹ vinho há tãvĩ nĩm ke mũ vẽ. Kar kỹ vinho pãgsĩ vỹ há nĩ vẽ. Hã ra ã tóg ag mỹ vinho pãgsĩ ẽn nĩm vén. Kỹ ã tóg vinho há tãvĩ tag nĩm sór mũ ha vãhã,” he tóg.
Jesus tỹ ẽmã tỹ Caná tá nén han mũn hã vẽ, Galiléia tá. Ẽg tỹ nén han ki kagtĩg hynhan tóg tĩ, kỹ tóg tag han vén. Hã kỹ ti mré mũ tĩ ag tóg ti ki ge pẽ han mũ sir, ag tỹ ti jykre tar ẽn ven kỹ.
Kar kỹ tóg ẽmã tỹ Cafarnaum ra tĩ mũ, ti mỹnh fi mré, ti jãvy ag mré hã, ti mré mũ tĩ ag mré ke gé. Tá ag tóg nỹtĩg mág sĩ han.
Ẽn kã Judeu ag fénhta tỹ Páscoa vỹ kakó tĩ sir. Kỹ Jesus vỹ ẽmã tỹ Jerusalém ra tĩ mũ, ti mré mũ tĩ ag mré.
Ti tỹ Topẽ ĩn tá jun kỹ tóg ũ tỹ monh vẽne he tĩ ag vég mũ, carneiro vẽne he tĩ ag ke gé, sórãg vẽne he tĩ ag ke gé. Topẽ ĩn krẽm ag tóg ag nĩgóso hynhan tĩ. Kar kỹ jãnkamy trocar he tĩ ag tóg tá nỹtĩ gé.
Jesus tỹ ag ve kỹ tóg ti mỹ e tĩ, ag tỹ Topẽ ĩn kavénh mũn kỹ. Hã kỹ tóg mrãn ke jafã fy ẽn vyn kỹ tỹ ag pan mũ, Topẽ ĩn tá, carneiro ti ke gé, monh ti ke gé. Ũ tỹ jãnkamy trocar he tĩ ag jãnkamy ẽn vãm tóg mũ gé, ẽprã. Kỹ tóg ag mesa tỹ vyryn ke mũ gé.
Ũ tỹ sórãg vẽne he tĩ ag mỹ tóg: “ãjag tũ ma mũjẽg,” he mũ. “Inh panh ĩn krẽm nĩgóso han sór tũg nĩ. Bodega pijé', inh panh ĩn ti,” he tóg.
Ti mré mũ tĩ ag tỹ tag ve kỹ ag tóg ti to rán kỹ nĩ ẽn mĩ ẽkrég mũ, ha mẽ: “ã ĩn tóg inh mỹ sĩnvĩ jẽ. Ag tỹn kavénh kỹ ag tóg inh krĩ rỹ han mũ. Kỹ tóg kejẽn isén ke mũ sir, ha vem nĩ,” he tóg.
Kỹ Judeu ag pã'i ag vỹ Jesus tỹ ag pan mũ vég mũ gé. Kỹ ag tóg ti mỹ: “ã tỹ hẽ ri ke nẽ?“ he mũ. “Ũ nỹ ã mỹ: tag han nĩ, hé? Milagre ũ han nĩ, ẽg tỹ ũ tỹ ã jẽnẽg mũ ki kanhrãn jé,” he ag tóg.
Hã ra tóg ag mỹ: “ãjag tỹ Topẽ ĩn tag kókén kỹ sóg ti jẽgja ki ũ han mãn ke mũ, kurã tãgtũ ki, ha vem nĩ,” he mũ.
Kỹ tóg ag mỹ e tĩ. “Ũ tỹ Topẽ ĩn tag han mũ ag vỹ prỹg tỹ 46 (ke) ki rãnhrãj kỹ ti han. Jãvo ã mỹ kurã tãgtũ ki ũ han sór mũ', ĩn ti'?“ he ag tóg.
Hã ra Jesus tóg ag mỹ ti ter ke tó ja nĩgtĩ. Vẽnh kãmén ja ti nĩgtĩ, ti tỹ vẽso: “Topẽ ĩn ri ke inh nĩ,” hen kỹ.
Ti tỹ kejẽn ti ter kar kỹ rĩr mãn kỹ ti mré mũ tĩ ag tóg ti vĩ tag ki ẽkrén kỹ ki kanhrãn mũ. Kỹ ag tóg Topẽ vĩ ki rán kỹ nĩ ẽn to jykrén há han mũ vãhã, ti vĩ to ke gé. Kỹ ag tóg ti ki ge há han mũ vãhã.
Fénhta tỹ Páscoa ẽn kã ũ tỹ hẽn ri ke ag vỹ ti ki ge mũ, Jerusalém tá, ag tỹ ti tỹ nén han mũ ve kỹ.
Hã ra tóg ag jykre ki kanhró nĩ. Ón kỹ ag tóg ti ki ge mũ, hã kỹ ag tóg to jykrén há han tũ nĩ sir.
Kỹ ũ tỹ ti mỹ: “ũ ẽn jykre vỹ ge nĩ,” hen kỹ tóg: “hỹ, ki kanhró inh nĩ,” he tĩ. Vẽsóg ki tóg ag jykre ki kanhró nĩgtĩ.
Ẽn kã ũ tóg nĩgtĩ, ti jijin hã vỹ: Nicodemos, he mũ. Judeu ag pã'i ũ vẽ, Fariseu ũ vẽ.
Ẽn vỹ Jesus ve sór mũ, kỹ tóg kuty ra ti venh tĩ mũ, ti mré vẽmén jé. Kỹ tóg ti mỹ: “Topẽ vỹ ã jẽnẽ. Hã kỹ ã tóg ẽg tỹ nén han vãnh ẽn hynhan tĩ. Topẽ tỹ ã mré han tũ nĩ ra ã tóg han ki kagtĩg nĩnh mũ vẽ,” he mũ.
Kỹ Jesus tóg: “ũn mur mãn kỹ nỹtĩ ag hã vỹ Topẽ tỹ tỹ ẽg pã'i nĩ venh ke mũ. Ki hã sóg tó mũ mỹr,” he mũ.
Kỹ tóg ti mỹ: “kỹ ũn sanh hỹn hẽ ri kenh mũ, ti mur mãn jé?“ he mũ. “Ti mỹ vẽsỹ sĩ' he mãn kỹ ti mỹnh fi nug ki rã mãn ke mũ'?“ he tóg.
Hã ra tóg: “vó,” he mũ. “Ẽprã ke ag krẽ vỹ tỹ ẽprã ke nỹtĩ, ag mỹnh fag ri ke. Jãvo Topẽ kuprĩg tỹ ũ han kỹ tóg Topẽ kuprĩg tỹ jagrẽ nĩ. Mur mãn to ken hã vẽ, hã vỹ: inh ki rã, he mũ. Goj tỹ ke vẽ, Topẽ kuprĩg tỹ ke vẽ gé. Ũ tỹ gen kỹ mur mãn ja tũ nĩn kỹ tóg Topẽ tỹ tỹ ẽg pã'i nĩ venh ke tũ pẽ nĩ.
<range>
Hã ra tóg ã mỹ e tĩ, sỹ ã mỹ: mur mãn jé ã tóg ke mũ, hen kỹ.
Kãka to jykrén nĩ. Ti tỹ mĩ tĩg sór mũ ẽn mĩ tóg tĩ tĩ. Ti tỹ krog he ẽn hã mẽg ẽg tóg tĩ, hã ra ẽg tóg ti vég tũ nĩgtĩ. Ge ti nĩgtĩ. Topẽ kuprĩg vég tũ ẽg tóg nĩgtĩ, hã ra tóg ẽg mỹ ti jykre tãg nĩm tĩ,” he tóg.
Kỹ Nicodemos tóg: “tag hỹn hẽ ri ke tĩ?“ he mũ.
Kỹ tóg: “Israel ag kanhrãn ã tóg tĩ, hã ra ã tóg sỹ ã mỹ nén tó mũ tag ki kagtĩg nĩ',” he mũ.
“Ki hã sóg tó mũ. Sỹ nén ũ ki kanhrãn mũ ẽn hã tó sóg tĩ. Isỹ nén ũ ve ja ẽn hã kãmén sóg tĩ. Hã ra ãjag tóg mẽ jãvãnh nỹtĩ'.
Isỹ ãjag mỹ ga kri vẽjykre kãmén mũ ra ãjag tóg jẽmẽ sór tũ nĩgtĩ. Kỹ ãjag hỹn hẽ ri kenh ke mũ', sỹ ãjag mỹ kanhkã tá vẽjykre kãmén kỹ?“ he tóg.
“Ha vé, ãjag kã mĩ ũ vỹ kanhkã ra tãpry tũ nĩ, tá vẽjykre ẽn ve jé. Ãjag jãvo isóg tá kãkutẽ ja nĩ, hã kỹ sóg tó tĩ. Ijamãn hã vẽ. Tỹ sóg ẽprã ke fi kósin nĩ,” he tóg.
“Moisés vỹ pỹn kãgrá tỹ ka to sa ja nĩgtĩ, pỹn tỹ ũn kyprãg mũ ag tỹ ki ẽvanh tugrĩn krenkren jé, ga kórég ẽn tá. Tag ri ke han jé ag tóg ke mũ, isỹ.
Kỹ ũ tỹ inh ki rã mũ ẽn vỹ kren ke mũ. Rĩr krỹg ja tũ ve jé tóg ke mũ. Hã jé ag tóg ka to isanh ke mũ.
Topẽ vỹ ga kri mũ ag to há nĩ. Hã kỹ tóg ti kósin pir fẽg, vẽnh kar tỹ ti ki ge jé, ãjag tỹ tũ' he tũ nĩ jé, ãjag tỹ ẽg rĩr krỹg ja tũ ẽn ve jé.
Topẽ vỹ ti kósin jẽnẽ, ti tỹ ãjag krenkren han jé, ẽprã ke kar. Ti pijé isỹ ãjag vóg kónãn jé inh jẽnẽ',” he tóg.
“Ũ tỹ inh ki rã mũ to tóg jũnh ke tũ nĩ. Jãvo tóg ũ tỹ inh ki ge tũ ẽn ag hã to jũnh ke mũ, isỹ tỹ ti kósin pir nĩn kỹ“, he tóg.
“Ti tỹ ũ tỹ inh ki ge tũ ag to jũ vỹ ge nĩ, ha mẽ. Ga kri mũ ag kanhrãn sóg tĩ, hã ki sóg ãjag mỹ jẽngrẽ ri ke nĩ. Hã ra ũ ag tóg mẽ sór tũ nĩgtĩ. Kuty mĩ ag tóg mũ sór mũ, jẽngrẽ tóg ag mỹ kórég nĩ, ag jykre pãno nỹtĩn kỹ.
Ũ tỹ vẽjykre pãno han mũ kar vỹ kurã to kórég nỹtĩ, kỹ ag tóg kurã ki vẽnh ven sór tũ nĩ, vẽnh kar tỹ ag jykre pãno venh ha mẽ tĩn kỹ.
Ũ tỹ Topẽ vĩ ki króm mũ ag vỹ kurã ki vẽnh ven sór tĩ. Kurã tóg ag mỹ sér tĩ, vẽnh kar tỹ ag jykre há ven jé. Topẽ vỹ ag tar han tĩ, ag tỹ nén ũ há han jé. Hã ve jé ag tóg ke mũ, vẽnh kar,” he tóg, Jesus ti.
Ẽn kã kejẽn Jesus tóg ti mré mũ tĩ ag mré ga tỹ Judéia ra tĩ mũ. Kỹ ag tóg tá nỹtĩ. Vẽnh kar kygpég ag tóg mũ.
Hã ra João vỹ ag kygpég mũ gé, ẽn kã, vãnh tỹ Enom tá. Salim tóg tá kakó nĩ. Tá goj vỹ éhé nĩ. Hã kỹ tóg ag tỹ tá vẽnhmãn kỹ ag kygpég mũ.
Ẽn kã tóg ver se kỹ jẽ tũ nĩ.
Kejẽn Judeu ũ tóg tá nĩ gé, hã ra tóg João mré mũ tĩ ag vĩ kafãn mũ, vẽnh kype kỹ nỹtĩnh ke to.
Kỹ ti mré mũ ag tóg João mỹ: “ũ tỹ Jordão mãtá ã mré nĩ ja ẽn vỹ ag kygpég jẽ nĩ, ã tỹ ẽg mỹ ũn kãmén ja ẽn ti. Hã ra vẽnh kar vỹ ti mré mũ mũ ha, hã kỹ ag tóg ã venh kãmũ mãn tũ nĩ ha,” he mũ. Ag tỹ Jesus to vẽ.
Hã ra João tóg ag mỹ: “há ti nĩ,” he mũ. “Topẽ tỹ ẽg mỹ nén nĩm mũ ẽn hã vég ẽg tóg tĩ,” he tóg.
“Mĩ ẽkrén nĩ, sỹ ãjag mỹ nén tó ja ti, hã vỹ: inh pijé tỹ Cristo nĩ', he mũ. Sỹ ti jo tĩg ke hã jé tóg inh jẽnẽ, Topẽ ti, he ja sóg nĩ ãjag mỹ,” he tóg.
“Vẽnh prũg to jykrén nĩ. Ũn prũg mũ hã vỹ ti prũnh ke fi mré nĩ nĩ. Kỹ ti régre tóg ũn prũg mũ ẽn rã hã jẽ, kỹ tóg ti vĩ mẽg mũ, hã ra tóg ti mỹ mẽ sér pẽ tĩ. Ge ti nĩ, inh mré. Inh mỹ tóg sér tĩ, vẽnh kar tỹ Jesus mré mũn kỹ, ti tỹ tỹ ũn prũg mũ ri ke nĩn kỹ.
Ũn e tỹ ti mré mũn kỹ tóg há tĩ. Kỹ tóg tỹ ũn mág nĩnh mũ ha. Jãvo sóg tỹ nén ũ tũ nĩnh mũha,” he tóg, João ti.
“Ũn tỹ kynhmỹ kãtĩ mũ ẽn vỹ vẽnh kar kafór nĩ. Ẽprã ke ag vỹ tỹ ẽprã ke nỹtĩ, kỹ ag tóg ẽprã ke jykre tỹ vẽmén tĩ. Ũ tỹ kanhkã tá kãtĩ mũ ẽn vỹ tỹ vẽnh kar kri ke jẽ.
Kỹ tóg ti tỹ tá nén ve ja ẽn hã tó mũ, ti tỹ tá nén mẽ ja ẽn, hã ra ag tóg ti vĩ mẽ sór tũ nĩ.
Ũ tỹ ti vĩ mẽg mũ ag hã ra Topẽ to: “ki hã tóg tó tĩ,” he mũ.
Topẽ tỹ ũn jẽnẽg mũ ẽn vỹ ti vĩ kãmén mũ. Topẽ kuprĩg vỹ Jesus tar han mũ, ti tỹ tỹ ti jagrẽ pẽ nĩn kỹ, ti tỹ ti ve mág han kỹ.
Topẽ vỹ ti kósin to há tãvĩ nĩ, kỹ tóg ti mỹ nén (ũ) kar tovãnh, ti hã tỹ ki rĩr jé.
Hã kỹ ũ tỹ ti kósin ki rã mũ vỹ ter mãn ke tũ nĩ. Rĩr krỹg ja tũ ve jé tóg ke mũ. Ũ tỹ ti vĩ han sór tũ ẽn vỹ rĩr krỹg ja tũ tag venh ke tũ pẽ nĩ. Topẽ vỹ ti vóg kónãn ke mũ. Kỹ ti jagtar ke tóg tũ' henh ke tũ nĩ,” he tóg, João ti.
Kỹ Fariseu ag vỹ mẽg mũ, ũn tỹ hẽn ri ke ag tỹ Jesus mré mũ mũ ẽn ti. Ũn e ag kygpég tóg mũ gé, Jesus ti, João tỹ ũn kygpe ja ag kãfór.
Hã ra Jesus vỹ ag kygpe ja tũ nĩ. Ti mré mũ tĩ ag hã vỹ ag kygpe ja nĩgtĩ.
Kỹ Jesus tóg mẽg mũ, Fariseu ag tỹ ti tỹ tỹ ũn mág nĩ mẽ ja ẽn ti. Hã kỹ tóg ga tỹ Judéia tá kãkutẽ kỹ ga tỹ Galiléia ra tĩ mũ, ti mré mũ tĩ ag mré.
Galiléia ra tĩg jé tóg ver ga tỹ Samaria fĩn rãm mũ.
Tá tóg ẽmã ũ tá jun mũ, hã vỹ Sicar, he mũ. Israel jógjóg ve tỹ Jacó japỹg' he ja vỹ tá kakó nĩ. Ẽpỹ ẽn fi ja tóg nĩ, ti kósin tỹ José mỹ.
Kỹ Jacó poço vỹ tá nĩ gé. Jesus tỹ poço ẽn tá jun kỹ tóg tá vẽnhkán kỹ nĩ nĩ, poço ẽn rã hã. Rã tỹ ẽg nĩno kã sa ra ke ja vẽ.
Kỹ tá ke ũ fi tóg tá jun mũ, goj run jé. Kỹ tóg fi mỹ: “inh mỹ goj jun, sỹ kron jé,” he mũ.
Ti mré mũ tĩ ag vỹ ẽmã ra kagáv ja nĩ, vẽjẽn kũpra he jé. Hã kỹ tóg ti pir mỹ tá nĩ nĩ.
Ha ra tóg fi mỹ e tĩ. Kỹ fi tóg ti mỹ: “Judeu vỹ tỹ ã nĩ, hã ra ã tóg inh mỹ goj to vĩ mũ', isỹ tỹ Samaria tá ke nĩ ra',” he mũ. Judeu ag vỹ Samaria tá ke ag to é he tĩ.
Kỹ tóg fi mỹ: “Topẽ tỹ ã mỹ nén han sór mũ tag ki kagtĩg ã nĩ ver,” he mũ. “Kỹ ã tóg inh ki kagtĩg nĩ gé. Ã tỹ inh mỹ: “inh mỹ goj nĩm,” henh ke vẽ vẽ, kỹ sóg ã mỹ goj ror tỹ goj nĩm ke mũ vẽ,” he tóg mũ.
Kỹ fi tóg: “runja tũ ã nĩ, kỹ ã hỹn hẽ ri kenh mũ, ã tỹ goj ror tỹ goj ẽn run jé? Téj gy ti nĩ, poço ti,” he mũ.
“Ẽg jógjóg ve tỹ Jacó vỹ poço tag han, kỹ ag tóg goj kron, ti krẽ ke gé, ti mẽg ke gé. Ã mỹ ti kãfór nĩ, hã kỹ ã mỹ goj ror tỹ run sór mũ'?“ he fi tóg.
Kỹ tóg fi mỹ: “ã tỹ goj tag kron kỹ ã tóg kãnhmar kron mãn sór mũ,” he mũ.
“Isỹ ã mỹ goj nĩm kỹ ã tóg kron pir han kar kỹ há nĩ ha. Kron mãn sór ke tũ ã nĩ sir. Ã kã ki tóg goj ror han ke mũ. Kỹ goj tag vỹ ã ter ke tũ han ke mũ, ha vem nĩ,” he tóg.
Kỹ fi tóg: “inh mỹ nĩm ge. Kỹ sóg tag ki run mãn ke tũ nĩ ha. Kỹ sóg kron sór mãn ke tũ nĩ ha,” he mũ.
Kỹ tóg fi mỹ: “kỹ ã mén jé prẽrm nĩ ge, ã tỹ ti mré inh venh kãtĩg jé,” he mũ.
“Hã ra sóg mén tũ nĩ,” he fi tóg. “Hỹ, mén tũ ã nĩ, ki hã ã tóg tó mũ.
Ã mén ag vỹ tỹ ũ tỹ 5 (ke) ja nĩgtĩ, kỹ ã tỹ ũri ũn mré nĩ tag pijé tỹ ã mén nĩ'. Ki hã ã tóg tó mũ,” he tóg.
Kỹ fi tóg: “Topẽ vĩ tó tĩ vỹ tỹ ã nĩ, vég isóg nĩ nĩ,” he mũ. “Kỹ inh mỹ tag tó, ha mẽ. Ẽg jógjóg ve ag vỹ tag ki Topẽ mré vẽmén' he ja nĩgtĩ, pãnónh tag kri, kỹ ẽg tóg ũri ke tĩ gé.
Hã ra tóg ãjag mỹ há tũ nĩ, ãjag tỹ tỹ Judeu nỹtĩn kỹ. “Jerusalém hã tá ẽg Topẽ mré vẽmén ke mũ, hã tá ẽg tóg ti mỹ: ũn mág vỹ tỹ ã nĩ, henh ke mũ,” he ãjag tóg tĩ. Kỹ ẽg hỹn hẽ tá Topẽ mré vẽmén ke mũ?“ he fi tóg.
Hã ra tóg: “ha mẽ, kãnhmar ãjag tóg pãnónh tag kri ẽg jóg tỹ Topẽ mré vẽmén mãn ke tũ nĩ ha. Kỹ ẽg Jerusalém tá ti mré vẽmén mãn ke tũ nĩ gé.
Topẽ mré ãjag tóg vẽmén sór tĩ. Hã ra ãjag tóg ãjag tỹ ũn mré vẽmén mũ ki kagtĩg nỹtĩ. Ãjag jãvo ẽg tóg ti ki kanhró nỹtĩ, ũ tỹ vẽnh kar krenkren han ke mũ ẽn tỹ tỹ Judeu krẽ'krẽ ag kã ũ nĩn kỹ.
Kãnhmar vẽnh kar vỹ Topẽ mré vẽmén há nỹtĩnh ke mũ. Kakó ti tĩ ha, kurã tag. Kỹ ũ tỹ ti mré vẽmén mũ ag vỹ Topẽ kuprĩg tỹ jagrẽ nỹtĩ. Hã kỹ ag tóg ti mré vẽmén há han ke mũ. Ũ tỹ ge hã ve sór ti mũ, ẽg jóg mág ti,” he tóg.
“Ẽg pijé Topẽ vég tĩ'. Hã ra tóg ẽg mré nĩ nĩ. Ẽg tỹ ti mré vẽmén sór kỹ ẽg tóg, ti kuprĩg tỹ jagrẽ nỹtĩnh mũ, ẽg tỹ ti mré vẽmén há han jé. Ẽg tỹ ti mỹ: “ũn mág vỹ tỹ ã nĩ,” hen kỹ ẽg tóg ti mỹ ón ke tũ nĩ. Vẽnh vĩ há hã tó jé ẽg tóg ke mũ,” he tóg.
Kỹ fi tóg: “hỹ, Messias ẽn vỹ kãtĩg ke mũ, ẽg tỹ ũ to: Cristo, he mũ ẽn. Ti hã vỹ ẽg mỹ tag kar kãmén kãn ke mũ,” he mũ.
Kỹ tóg fi mỹ: “ũ tỹ ã mré vẽmén jẽn hã vẽ,” he mũ sir. “Inh hã vẽ,” he tóg.
Ti tỹ fi mỹ tag tó kỹ ti mré mũ tĩ ag tóg ti tá junjun mũ. Kỹ ag tóg ti tỹ fi mré vẽmén mũ vég mũ, kỹ tóg ag mỹ e tãvĩ tĩ. Hã ra ag tóg ti mỹ nén ũ tó tũ nĩ. “Ã tỹ ne mẽ sór nẽ, fi ki? Ã tỹ fi mỹ ne tó nẽ?“ he tũ ag tóg nĩ.
Hã ra fi tóg fi runja ré kỹ tĩ mũ, fi jamã ra. Kỹ fi tóg tá ke ag mỹ, fag mỹ:
“mũ nỹ, ũ ve jé. Inh mỹ tóg sỹ nén han ja tó kãn. Ti mỹ tỹ Cristo tũ nĩ vỹ?“ he mũ.
Kỹ ag tóg fi mré kãmũ mũ sir, ti ve jé.
Fi tĩg kar kỹ ti mré mũ tĩ ag tóg ti mỹ: “vẽjẽn ti ko ra,” he mũ.
Hã ra tóg ag mỹ: “ijẽn vỹ nĩ nĩ, hã ra tóg ãjag jẽn ri ke tũ nĩ,” he mũ.
Kỹ ag tóg jagnẽ mỹ: “ũ nỹ ti mỹ vẽjẽn nĩm hỹn?“ he mũ.
Hã ra tóg: “ijẽn to ken hã vẽ, hã vỹ: isỹ Topẽ rãnhrãj han kãn ke, he mũ. Isỹ ũ tỹ inh jẽnẽg mũ ẽn vĩ han ke vẽ.
Ãjag mỹ ti kysã tỹ 4 (ke) nĩ ver, ẽg tỹ ẽg jakré kanẽ venh ke ti. Ha Sicar tá kãmũ mũ ag vigvé. Ũri ag tóg inh ki ge sór mũ, kỹ ag tóg inh mỹ ẽg jakré tóg nỹ ẽn ri ke nỹtĩ.
“Ũ vỹ krãn tĩ, kar kỹ ũ vỹ ti kanẽ mãg tĩ,” he ẽg tóg tĩ. Ki hã tó vẽ, tag, ẽg tỹ ẽprã ke ag tỹ inh ki genh ke to jykrén kỹ. Kỹ tóg ũ tỹ ag mỹ tó mãn mũ mỹ sér tĩ, ti tỹ ag tỹ inh ki ge mũ ven kỹ. Ti rãnhrãj kaja vég tóg mũ sir. Hã ra tóg ũ tỹ ag mỹ tó vén ja ẽn mỹ sér tĩ gé, ag tỹ inh ki ge mũ ti. Ti rãnhrãj kaja vég ti tĩ gé.
<range>
Fi mỹ sóg Topẽ vĩ tó, kỹ fi tóg fi mré ke nỹtĩ fag mỹ tó. Hã ra sóg ãjag mỹ: ha fag mỹ tó mãn, fag tỹ inh ki ge jé, he mũ. Kỹ ãjag tóg ũ jakré kym ri ke han mũ, ãjag tỹ Sicar tá ke ag tỹ inh ki ge mũ ven kỹ,” he tóg, Jesus ti.
Hã ra ũn tỹtá ẽn fi tóg fi mré ke kar fag mỹ: “inh mỹ tóg sỹ nén han ja tó kãn,” he ja nĩ. Kỹ ag tóg Jesus ki ge mũ, fi vĩ tugrĩn.
Kỹ ag tóg Jesus tá junjun kỹ: “hẽ ra tĩ tũg nĩ. Ẽg mré nĩm nĩ,” he mũ. Kỹ tóg ag mré kurã régre tũg mũ.
Kỹ ũ tỹ hẽn ri ke ag tóg ti vĩ jẽmẽ kỹ ti ki ge mũ sir.
Fi mỹ ag tóg: “ã vĩ tugrĩn ẽg tóg ti ki ge ja nĩ. Hã kỹ ẽg tóg ũri ti vĩ mẽg mũ. Kỹ ẽg tóg ti vĩ tugrĩn ti ki ge pẽ han kỹ nỹtĩ, ũri. Ti ki kanhró ẽg tóg nỹtĩ ha. Vẽnh kar kren han tĩ ẽn vẽ mỹr,” he mũ.
Ti tỹ ag mré kurã régre tũg kar tóg ga tỹ Galiléia ra tĩ mũ sir.
“Ũ tỹ Topẽ vĩ tó ti ẽn jamã tá ke ag ne tóg Topẽ vĩ tó tĩ ẽn to é he tĩ',” he ja tóg nĩ.
Hã ra ag tóg, ti tỹ tá jun kỹ ti mỹ vĩ há han mũ. Ti ve ja ag tóg nĩ, Jerusalém tá, fénhta tỹ Páscoa ẽn tá. Kỹ ag tóg ti tỹ tá nén hynhan ja ẽn ve kãn. Hã kỹ ag tóg ti mỹ vĩ há han mũ.
Kỹ tóg ẽmã tỹ Caná ra tĩg mãn mũ. Tá tóg goj tỹ vinho han ja nĩgtĩ. Cafarnaum tá pã'i mág tóg nĩgtĩ. Ti kósin vỹ kaga nỹ nĩ.
Kỹ tóg Jesus tỹ Judéia tá kãtĩg ja ti mẽg mũ. Kỹ tóg ti venh kãtĩ mũ. “Inh mré inh kósin venh kãtĩg,” he tóg mũ. “Kaga jagy tóg nỹ nĩ, kỹ tóg inh mỹ ti ter ha mẽ tĩ. Ã mỹ ti tỹ há' henh ke tũ?“ he tóg.
Hã ra Jesus tóg ti mỹ: “isỹ ẽg tỹ nén han vãnh han mũ hã ve sór ãjag tóg mũ, ãjag tỹ hẽn ri ke mũn inh ki ge jé,” he mũ.
Hã ra pã'i ẽn tóg Jesus ti mỹ: “vó, kur inh mré tĩg, ti ter tũ nĩ jé,” he mũ.
Kỹ Jesus tóg: “ha ã hã tĩg. Há tóg nĩ ha, ã kósin ti,” he mũ. Kỹ tóg Jesus vĩ tag kri fi kỹ tĩ mũ sir.
Ti tĩg kỹ tóg ti camarada ag kato tẽ mũ. Tỹ vaj kỹ ke vẽ. Ti ĩn tá ag tóg kãmũ mũ, kỹ ag tóg ti mỹ: “ã kósin tóg há' hé huri,” he mũ.
Kỹ tóg: “ti rã tỹ hẽ kã sa ra há' hé?“ he mũ. Kỹ ag tóg ti mỹ: “rãké tá, meio dia pãte sĩ ki ti rỹ tóg tũ' hé,” he mũ.
Óra ẽn kã Jesus tóg ti mỹ: “ã kósin vỹ há nĩ,” he ja nĩ. Kỹ tóg to jykrén há han mũ sir, pã'i ẽn ti. Kỹ tóg Jesus ki rã mũ, ti prũ fi ke gé, ti krẽ kar ag ke gé, ti camarada kar ag ke gé.
Jesus vỹ milagre ẽn han, ti tỹ ga tỹ Judéia tá kãtĩg kỹ ga tỹ Galiléia ra tĩg ja nĩn kỹ. Kỹ tóg tỹ régre nỹtĩ, ti tỹ tá ẽg tỹ nén ũ han vãnh hynhan mũ ti.
Tag pãte Judeu ag tỹ fénhta há ũ tóg kejẽn kutẽ mũ, kỹ Jesus vỹ Jerusalém ra tĩ mũ.
Tá goj nig tóg nĩgtĩ, ẽmã jy ró jãnkã rã hã. Jãnkã ẽn jijin hã vỹ: carneiro jo jãnkã, he mũ. Goj ẽn pénĩn vẽnh kaga jo ĩn tỹ 5 (ke) vỹ nỹtĩ. Goj ẽn jiji hã vỹ: Betesda, he mũ.
Ẽn tá vẽnh kaga tỹ hẽn ri ke ag vỹ nỹtĩgtĩ, ũn kyvó ag, ũn tĩg vãnh ag, ũn grĩn grĩn kỹ nỹtĩ ag ke gé.
Goj tỹ vũnvũn he jãvãnh ag tóg nỹtĩ. Kejẽn Topẽ tỹ jẽnẽ jafã vỹ goj ki rã kỹ tỹ vũnvũn he tĩ. Ẽn kã ũ tỹ kã ra rã vén mũ ẽn tóg há' he tĩ. Vẽnh kaga kar tỹ tóg há' he tĩ, goj vũnvũn ẽn, ũ tỹ ki ge vén mũ ag kar tỹ.
Ẽn tá ũn kaga ũ tóg nĩgtĩ. Kaga nĩ ki tóg 38 (ke) anos han mũ.
Kỹ Jesus tóg tá jun kỹ ti vég mũ, ti tỹ tá nỹn kỹ. Hã ra tóg ki kanhró nĩ, ti tỹ vãsỹ tá kaga nỹ ki. Kỹ tóg ti mỹ: “ã mỹ há' he sór tũ?“ he mũ.
Hã ra tóg ti mỹ: “vó”, hã ra tóg tũ tĩ, ũ tỹ goj kã kã inh fẽg ke ti,” he mũ. “Goj tỹ vũnvũn he kỹ ag tóg ijo kã ra ge tĩ, ijo tá jun kỹ,” he tóg.
Kỹ tóg: “jẽg ra, ã kỹmỹ va tĩg,” he mũ.
Vẽsỹmér tóg há' he mũ, kỹ tóg ti kỹmỹ va tĩ mũ sir. Vẽnhkán ke kurã ki ke vẽ, Jesus tỹ ti tỹ há' he mũ ti.
Ti tỹ vẽnhkán ke kurã ki ti kỹmỹ va tĩg kỹ pã'i ag tóg ti mỹ: “vẽnhkán ke kurã ki ẽg tóg nén ũ va tĩg ke tũ nĩ vẽ,” he mũ.
Kỹ tóg: “ũ tỹ isỹ há' he mũ ẽn vỹ inh mỹ: “ã kỹmỹ va tĩg,” hé, hã kỹ sóg va tĩ mũ,” he mũ.
Kỹ ag tóg ti mỹ: “ũ nẽ?“ he mũ.
Hã ra tóg ki kagtĩg nĩ. Jesus vỹ ti tỹ há' he kar tĩg ja nĩ, vẽsỹmér. E ag nỹtĩ, goj ẽn tá. Kỹ tóg ti jiji mẽ ja tũ nĩ.
Kar kỹ tóg Topẽ ĩn tá ti ve mãn mũ. Kỹ tóg ti mỹ: “ha vé, ã tỹ inh há' hé. Topẽ vĩ mranh mãn sór tũg nĩ. Ã tỹ ti vĩ mranh mãn mũ ra ã tóg ã kaga kãfór venh ke mũ, ha vem nĩ,” he mũ.
Hã ra tóg tĩ mũ, pã'i ag mỹ ti tó jé.
Kỹ ag tóg ti tén sór mũ sir, ti tỹ vẽnhkán ke kurã ki ũn kaga ẽn tỹ há' hen kỹ.
Hã ra tóg pã'i ag mỹ: “inh panh vỹ rãnhrãj nĩ nĩ, ẽg jóg mág ti. Kỹ sóg ver ti kóm isũ han ke mũ gé,” he mũ.
Kỹ ag tóg ti to jũ jagy han kỹ ti tén sór mũ sir. Vẽnhkán ke kurã ẽn ki tóg ti tỹ nén han ke tũ ẽn han ja nĩ, Judeu ag jykre tovãnh kỹ. Hã ra tóg Topẽ to: “inh panh“ he ja nĩ gé. Ti tỹ vẽso: “Topẽ ri ke inh nĩ,” he vẽ.
Kỹ tóg ag mỹ vẽnh kãmén mũ. “Ki hã sóg tó mũ, ha mẽ. Ẽg jóg mág kósin vỹ ti pir mỹ nén ũ han ki kagtĩg nĩ. Ti panh vég ti tĩ, kỹ tóg ti tỹ ti panh ki nén vég mũ ẽn hã han tĩ. Ẽg jóg mág tỹ nén han mũ ẽn hã han tóg tĩ gé.
Ti kósin to tóg há tãvĩ nĩgtĩ. Hã kỹ tóg ti mỹ ti tỹ nén han mũ ẽn ven kãn mũ. Ti tỹ nén han mũ ũ ve ãjag huri. Hã ra ãjag tóg ti kãfór venh ke mũ ver, ha vem nĩ. Kỹ tóg ãjag mỹ e tĩnh mũ.
Ẽg jóg mág tóg ũn kãgter mũ ag rĩnrĩn mãn tĩ. Ẽn ri ke han jé tóg ke mũ gé, ti kósin ti. Ti tỹ ũn rĩn mãn sór mũ ẽn rĩn mãn jé tóg ke mũ, ha vem nĩ.
Kỹ ẽg jóg mág vỹ vẽnh kar jykre tugnỹm ke mũ. Hã ra tóg ti kósin mỹ tag tovãnh,
vẽnh kar tỹ ti to: “ũn mág vỹ tỹ ti nĩ,” he jé, ag tỹ ẽg jóg mág to: “ũn mág vỹ tỹ ti nĩ,” he mũ tag ri ke. Ũ tỹ ti kósin mỹ: “ũn mág vỹ tỹ ã nĩ,” he tũ nĩn kỹ tóg ẽg jóg mág mỹ tag tónh ke tũ nĩ gé. Ti hã vỹ ti kósin jẽnẽ ja nĩgtĩ. Inh hã vẽ, ti kósin ti,” he tóg, Jesus ti.
“Ãjag mỹ sóg tag tó mũ, ha mẽ. Ki hã sóg tó mũ, ha mẽ. Ũ tỹ inh vĩ jẽmẽg mũ ẽn vỹ ter ke tũ nĩ. Rĩr krỹg ja tũ ve jé tóg ke mũ, ti tỹ ũ tỹ inh jẽnẽg mũ ẽn ki rã kỹ jẽn kỹ. Ẽn to tóg jũnh ke tũ nĩ, Topẽ ti. Ti ter ke vẽ vẽ, hã ra tóg ter ke tũ nĩ.
Ki hã sóg tó mũ, ha mẽ. Kãnhmar ũn kãgter mũ ag vỹ Topẽ kósin vĩ mẽnh ke mũ, kỹ ũn tỹ ti vĩ mẽg mũ ag vỹ rĩnrĩr mãn ke mũ. Kakó tãvĩ ti tĩ ha, ag rĩnrĩr mãn ke kurã ti.
Inh panh vỹ ti pir mỹ vẽnh kar rĩnrĩr han ki kanhró nĩ. Hã ra tóg inh mỹ ti jykre tag nĩm gé, sỹ vẽnh kar rĩnrĩr han mãn jé gé, isỹ tỹ ti kósin nĩn kỹ.
Kỹ tóg inh mỹ: “ẽprã ke kar jykre tugnỹm nĩ,” he ja nĩgtĩ, isỹ tỹ ẽprã ke fi kósin nĩn kỹ.
Tag hỹn tóg ãjag mỹ e tĩ, sỹ ãjag mỹ: vẽnh kar rĩnrĩr han jé sóg ke mũ, hen kỹ. Sỹ ke há vẽ, hã ra. Kejẽn ũn kãgter mũ kar ag vỹ inh vĩ mẽnh ke mũ, kỹ ag tóg ag kej tá kãpa kãn ke mũ.
Kỹ ũn tỹ vẽjykre há han mũ ag vỹ, rĩnrĩr mãn kỹ, rĩr krỹg ja tũ ẽn venh ke mũ. Jãvo ũn tỹ vẽjykre pãno han mũ ag vỹ, rĩnrĩr mãn sĩ han kỹ, nũgme ki vár kãn ke mũ,” he tóg.
“Inh pijé isỹ vẽsóg ki nén to jykrén mũ ẽn han tĩ'. Inh panh tỹ inh mỹ nén tó mũ ẽn hã tó sóg tĩ, isỹ vẽnh kar jykre tugnỹm ken kỹ. Hã kỹ sóg ki hã tó tĩ,” he tóg, Jesus ti.
Kỹ tóg: “isỹ vẽso: ẽg jóg mág vỹ inh jẽnẽ, he mũ ra ãjag tóg inh mỹ: “ã ón nẽ,” henh ke mũ vẽ,” he mũ.
“Ũ vỹ iso: “Topẽ vỹ ti jẽnẽ,” he mũ. Hã ra tóg ki hã tó mũ.
João ki jẽmẽ sór ja ãjag tóg nĩ, hã kỹ ãjag tóg ti mỹ vẽnh vĩ jẽnẽ ja nĩgtĩ. Kỹ tóg ãjag mỹ inh kãmén há han ja nĩgtĩ.
Hã ra tóg inh mỹ tỹ nén ũ tũ nĩ, ẽprã ke tỹ iso: “Topẽ vỹ ti jẽnẽ,” hen kỹ. Hã ra sóg ãjag mỹ João vĩ tó mũ, ãjag tỹ ti vĩ kri fi jé, ãjag tỹ inh ki ge jé, ãjag krenkren jé,” he tóg.
“João vỹ ãjag mỹ néj gru ri ke ja nĩ, ãjag mỹ kurã sĩ han kỹ, ti tỹ ãjag mỹ Topẽ vĩ kãmén ja nĩn kỹ. Kỹ tóg ãjag mỹ sér tĩ ja nĩ. Hã ra tóg kurã e han ja tũ nĩ.
Ãjag mỹ tóg inh kãmén ja nĩ. Hã ra nén ũ vỹ inh kãmén tĩ gé, kỹ tóg João vĩ kãfór nĩ. Inh panh vỹ inh mỹ: “ẽprã ke ag tỹ nén han vãnh hynhan nĩ, milagre ti,” he ja nĩ, hã kỹ sóg hynhan tĩ. Ãjag tỹ milagre tag ven kỹ ãjag tóg inh ki kanhrãn ke mũ vẽ.
Kar kỹ ẽg jóg mág vỹ, inh kãmén tĩ gé. Ti vĩ jẽmẽg tũ ãjag nĩ. Kỹ ãjag tóg ti vég tũ nĩ gé.
Kỹ ãjag tóg ti vĩ to jykrén há han tũ nĩ gé, ãjag tỹ inh ki ge sór tũ nỹtĩn kỹ. Ti hã vỹ inh jẽnẽ.
Topẽ vĩ to ãjag tóg ke tĩ. Há ti nĩ. “Ẽg tỹ Topẽ vĩ rá to ken kỹ ẽg hỹn rĩr krỹg ja tũ venh ke mũ,” he ãjag tóg tĩ. Inh hã vỹ ki rán kỹ nĩ, ha mẽ. Hã kỹ ki ve há han nĩ.
Hã ra ãjag tóg inh ki ge sór tũ nĩ. Ãjag tỹ inh ki ge kỹ nỹtĩ ra ãjag rĩnrĩr kỹ nỹtĩnh mũ vẽ,” he tóg.
“Ẽprã ke ag tỹ inh mỹ vĩ há han tũ ra tóg inh mỹ tỹ nén ũ tũ nĩ.
Hã ra sóg ãjag jykre ki kanhró nĩ. Ãjag pijé Topẽ to há nỹtĩ'.
Ãjag mỹ sóg: “ẽg jóg mág vỹ inh jẽnẽ,” henh kãtĩg ja nĩ. Hã ra ãjag tóg inh vĩ mẽ sór tũ nỹtĩ. Ũ tóg kejẽn ãjag mré vẽmén kãtĩg ke mũ, Topẽ tỹ ti jẽnẽg tũ (hã) ra. Ẽn vĩ jẽmẽ jé ãjag ke mũ, ha vem nĩ.
Inh ki ge sór tũ ãjag nỹtĩ, ãjag tỹ ẽprã ke ag vĩ jẽmẽn kỹ. Ag tỹ ãjag mỹ vĩ há han kỹ tóg ãjag mỹ sér tĩ. Kỹ ãjag tóg Topẽ tỹ ãjag mỹ nén tónh ke mũ mĩ ẽkrég tũ nĩgtĩ. “Inh jykre mỹ ti mỹ há nĩ vỹ?” he sór tũ ãjag nĩ.
Ãjag hỹn iso: “ti hỹn ẽg to vĩ kónãn sór mũ, ẽg jóg mág mỹ,” he tĩ. Hã tũ vẽ. Ũ tỹ ãjag to vĩ kónãn ke mũ hã vỹ tỹ Moisés ti nĩ, ãjag tỹ ũ to: “ti hỹn ẽg to há tãvĩ nĩ,” he mũ ẽn ti.
Ãjag tỹ Moisés vĩ kri fi (hã) ra ãjag tóg inh vĩ kri finh ke mũ vẽ. Moisés vỹ iso livro han ja nĩ, ha mẽ.
Hã ra ãjag tóg ti vĩ rá kri fi sór tũ nĩ. Hã kỹ ãjag tóg inh vĩ kri fi sór tũ nĩ gé,” he tóg, Jesus ti, pã'i ag mỹ vẽnh kãmén kỹ.
Tag pãte tóg kejẽn goj nig mág tỹ Galiléia fĩn rãm mũ. Goj ẽn jiji ũ hã vỹ: Tiberíades tỹ goj, he mũ.
Kỹ ũ tỹ hẽn ri ke ag vỹ ti venh kãmũ mũ, ti nón, ũn e tãvĩ ag. Ti tỹ nén han vãnh hynhan mũ ẽn ve ja ag tóg nĩ, ti tỹ ũn kagyga ag tỹ há' he mũ ti.
Hã ra tóg pãnónh tá ti mré mũ tĩ ag mré nĩ nĩ.
Fénhta tỹ Páscoa ẽn vỹ kakó tĩ ha.
Kỹ tóg ũn e ẽn ki ẽvãnh mũ. Kỹ tóg Filipe mỹ: “ẽg hỹn hẽ tá vẽjẽn venh ke mũ, ẽg tỹ ag mỹ ven jé?“ he mũ.
Ti tỹ ti jykre ve sór vẽ. Jãvo tóg ti tỹ nén han ke mũ ki kanhró nĩ.
Kỹ Filipe tóg: “ẽg tỹ ag mỹ nén ũ sĩ ven jé ẽg hỹn jãnkamy tỹ hẽn ri ke to kũpra henh ke mũ, ge ra tóg kãkyn kenh ke mũ, ha vem nĩ,” he mũ.
Kỹ ag mré tĩ tỹ André he mũ ẽn, Simão jãvy ẽn tóg Jesus mỹ:
“kyrũ ũ tóg cevada tỹ ẽmĩ tỹ 5 (ke) ma kãtĩg ja nĩ, kãkufár régre mré. Hã ra tóg tỹ nén ũ tũ pẽ nĩ. E tãvĩ ag nỹtĩ,” he mũ.
Hã ra tóg: “ag mỹ: nĩgnĩ ra, hé,” he mũ. Kỹ ag tóg nĩgnĩ mũ. Tá tóg re gỹnh nĩ. Ũn tỹ 5 mil (ke) ag hỹn tá nỹtĩ, ẽg tỹ ag tãvĩ tón kỹ. Hã ra fag tóg tá nỹtĩ gé, gĩr tỹ hẽn ri ke ke gé.
Ag nĩgnĩ kỹ tóg ẽmĩ ẽn mãg mũ, kỹ tóg Topẽ mỹ: “há ti nĩ,” he mũ. Kỹ tóg ag mỹ kãnhkrég mũ sir, kãkufár ẽn ke gé. Kỹ vẽnh kar vỹ ko mũ sir.
Ag funfór nỹtĩn kỹ tóg ti mré mũ tĩ ag mỹ: “ag tỹ ko ja tũ ẽn génh mũjẽg, ti vãgfor tũ nĩ jé,” he mũ.
Kỹ ag tóg kẽj tỹ 12 (ke) fãn mũ, ẽmĩ tỹ 5 (ke) ẽn ke tỹ.
Kỹ tóg ag mỹ e tĩ, ag tỹ milagre tag ven kỹ. Kỹ ag tóg ti to: “Topẽ vĩ tó tĩ ẽn hã vẽ, ẽg tỹ ũn jãvãnh mũ ẽn,” he mũ.
Kỹ ag tóg ti tỹ pã'i mág han sór mũ. Hã ra tóg ki kanhró nĩ. Hã kỹ tóg ti pir mỹ pãnónh ra vẽnh péjunh tĩ mũ.
Kutyg rã ra ti mré mũ tĩ ag tóg goj nig mág ra mũ mũ.
Kejẽn tóg kuty pẽ nỹ, hã ra tóg ver ag to vỹn ke ja tũ nĩ. Kỹ ag tóg canoa kã mĩ goj fĩn rãm kỹ Cafarnaum ra mũ sór mũ.
Ag mũ ki kóho jũ vỹ kãtĩ mũ, kỹ goj vỹ krém ke mũ.
Mũ sĩ han ja ag nĩ ver, 5 (ke) quilômetros, hỹn, ke tũ nĩ kỹ 6 (ke), goj kri. Vãhã ag tóg ti vég mũ sir, ti tỹ goj kri tĩg kỹ. Ag ki tóg jun mũ. Kỹ ag tóg jũrũn ke mũ.
Hã ra tóg ag mỹ: “inh hã vẽ, mũmẽg tũg nĩ,” he mũ.
Kỹ tóg ag mỹ sér tĩ. Kỹ tóg ag mré canoa kã ra rã mũ sir. Ti tỹ ag mré nĩn kỹ ag tóg kãnhmar kafã ũ tá junjun mũ.
Hã ra vẽnh e ẽn vỹ kafã ũ tá nỹtĩ ver. Tỹ vaj kỹ ag tóg Jesus jãvãnh mũ, tá. Ti jãvãnh nỹtĩn ki ag tóg jagnẽ mỹ: “canoa pir vỹ kã nỹ ja nĩ, kuty tá. Kỹ ti mré mũ tĩ ag vỹ canoa ẽn ki ge kỹ mũ ja nĩ, hã ra tóg ag mré tĩg ja tũ nĩ,” he mũ.
Kỹ canoa ũ tóg ag ki junjun mũ, ẽmã tỹ Tiberíades tá kãmũ ũ. Jesus tỹ tá ẽmĩ to Topẽ mré vĩ ja ẽn tá ag tóg junjun mũ, vẽnh e tỹ ko tá ja ẽn tá.
Ag tỹ ti vég tũ nĩn kỹ ag tóg canoa tỹ tá junjun mũ ki ge kỹ mũ mũ sir, Cafarnaum ra, ti ve jé.
Ag tỹ tá junjun kỹ ag tóg tá ti vég mũ sir, goj nig mág kafã ũ tá. Kỹ ag tóg ti mỹ: “hẽ ri ken kỹ ã ki jun?“ he mũ.
Kỹ tóg: “ha mẽ, ãjag tỹ ẽmĩ ko ja tugrĩn ãjag tóg inh ve sór mũ. Sỹ milagre hynhan tĩ ẽn vég ãjag tóg tĩ, hã ra ãjag tóg to jykrén há han tũ nĩgtĩ. Ãjag tógá nỹtĩ tag hã ve sór ãjag tóg mũ.
Ẽg tỹ tag ki vẽjẽn vég mũ ẽn vỹ kãnhmar tũ' henh ke mũ, kỹ tag to vãsãn sór tũg nĩ. Vẽjẽn ũ jé vãsãn nĩ, ẽmĩ tỹ ãjag rĩnrĩr pẽ han ke mũ ẽn jé. Sỹ ãjag mỹ ẽmĩ ẽn nĩm sór vẽ. Ẽg jóg tỹ Topẽ tỹ inh mỹ vẽnh rãnhrãj nĩm jan hã vẽ. Tỹ sóg ẽprã ke fi kósin nĩ mỹr,” he tóg.
Kỹ ag tóg ti mỹ: “kỹ ẽg hỹn hẽ ri kenh ke mũ, ẽg tỹ Topẽ jykre han jé?“ he mũ.
Kỹ tóg: “Topẽ tỹ ũn jẽnẽg mũ ẽn ki gem nĩ, inh ki. Ti jykre hã vẽ,” he mũ.
Kỹ ag tóg: “kỹ ã hỹn ne han ke mũ, ẽg tỹ ve kỹ ã ki gen jé?“ he mũ. “Ã hỹn ne han há nĩgtĩ?
Ẽg jógjóg ve ag vỹ kanhkã tá ẽmĩ ẽn kó, maná he mũ ẽn, ag tỹ ga kórég ẽn mĩ mũn kỹ. “Kanhkã tá tóg ag mỹ ẽmĩ jẽnẽ, ag tỹ ko jé,” he ja tóg nĩ, Topẽ vĩ tỹ rán kỹ nĩ ki. Jãvo ã hỹn ẽg mỹ ne han ke mũ?“ he ag tóg, ti vĩ kãfãn kỹ.
Kỹ tóg: “Moisés pijé ãjag mỹ kanhkã tá ẽmĩ pẽ nĩm ja nĩ',” he mũ. “Ki hã sóg tó mũ, ha mẽ. Ũ tỹ ãjag mỹ kanhkã tá ẽmĩ pẽ nĩm mũ ẽn vỹ tỹ inh panh nĩ.
Topẽ jamĩ vỹ kanhkã tá kãtére mũ. Ẽn vỹ ẽprã ke kar rĩnrĩr han mũ,” he tóg.
Kỹ ag tóg: “ẽg mỹ ẽmĩ ẽn nĩm, kurã kar ki,” he mũ.
Kỹ tóg: “inh hã vỹ tỹ ẽmĩ ẽn ri ke?? nĩ. Inh hã vỹ ãjag rĩnrĩr han ke mũ,” he mũ. “Ũ tỹ iso kãtĩ mũ ẽn vỹ kókĩr mãn ke tũ nĩ. Ũ tỹ inh ke rã mũ vỹ goj kron mãn sór ke tũ nĩ gé,” he tóg.
“Hã ra ãjag tóg inh vég mũ ra inh ki ge sór tũ nĩ.
Inh panh vỹ ũ ag kuprẽg mũ, ag tỹ tỹ isũ nỹtĩ jé. Ũ tỹ iso kãmũ kar vỹ inh mỹ há nỹtĩ. Inh pijé ũ mỹ: “inh mré kãtĩ tũg,” henh ke mũ'.
Inh pijé isỹ vẽsóg ki nén to jykrén mũ ẽn han sór mũ'. Ũ tỹ inh jẽnẽg mũ tỹ inh mỹ nén tó mũ ẽn hã han sóg tĩ, hã jé sóg kanhkã tá kãtére ja nĩ.
“Isỹ ã mỹ ũn jẽnẽnh ke mũ ẽn ki rĩr há han nĩ, ag vãgfor tũ nĩ jé,” he ja tóg nĩ inh mỹ, inh panh ti. Hã kỹ sóg ag rĩnrĩn mãn ke mũ, kurã tỹ ẽgno kã.
Hỹ, tag vỹ inh panh mỹ há nĩ. Ũ tỹ ti kósin to kãmũ mũ ẽn mỹ tóg rĩr krỹg ja tũ ven ke mũ, ũ tỹ inh ki ge kỹ nỹtĩ ag kar mỹ. Kỹ sóg kurã tỹ ẽgno kã ag rĩnrĩn mãn kãn ke mũ, ha vem nĩ,” he tóg, Jesus ti.
Kỹ ag tóg ti kato vĩ mũ, ti vĩ to, ti tỹ ag mỹ: “ẽmĩ tỹ kanhkã tá kãtére mũ ẽn ri ke?? inh nĩ,” hen kỹ.
“Ti ki kanhró ẽg nỹtĩ. José kósin vẽ. Ti han mũ fag ki kanhró ẽg nỹtĩ. Hã ra tóg vẽso: “kanhkã tá sóg kãtére,” he sór mũ',” he ag tóg.
Hã ra tóg: “iso vĩ kónãn tũg nĩ, jagnẽ mỹ,” he mũ.
“Inh panh tỹ ũn krĩn mũ ag hã vỹ iso kãmũnh mũ. Ũ tỹ iso kãmũ mũ ag rĩnrĩn mãn jé sóg ke mũ, kurã tỹ ẽgno kã.
Topẽ vĩ tó tĩ ũ vỹ tag rán ja nĩ, ha mẽ: “Topẽ vỹ vẽnh kar kanhrãn ke mũ,” he ja ti nĩ. Hã kỹ ũ tỹ inh panh vĩ mẽg mũ ag hã tóg iso kãmũnh ke mũ.
Ẽprã ke ũ pijé inh panh ve ja nĩ'. Ũ tỹ Topẽ tá kãtĩ mũ ẽn hã vỹ ti ve ja nĩ, inh,” he tóg.
“Sỹ ãjag mỹ ki hã tó mũn hã vẽ. Ũ tỹ inh ki rã mũ ẽn vỹ rĩr krỹg ja tũ ẽn venh ke mũ.
Inh hã vỹ ẽmĩ pẽ ri ke nĩ, inh hã vỹ ãjag rĩnrĩr han ke mũ.
Ãjag jógjóg ve ag vỹ, ag tỹ ga kórég mĩ mũn kỹ kanhkã tá ẽmĩ ẽn ko ja nĩgtĩ, maná he mũ ẽn. Ag tỹ ko mũ (hã) ra ag tóg kãgter kãn.
Ũ tỹ ẽmĩ tỹ ẽg rĩnrĩr han mũ ẽn ko kỹ, ũ tỹ kanhkã tá kãtére ja ẽn ki rã kỹ tóg ter ke tũ pẽ nĩ.
Ẽmĩ ẽn hã vỹ tỹ inh nĩ, inh hã vỹ kanhkã tá kãtére, inh hã vỹ ãjag rĩnrĩr han ke mũ. Ãjag tỹ ẽmĩ tag ko kỹ ãjag ter ke tũ pẽ nĩ. Isỹ vẽnh kar mỹ vẽjẽn nĩm ke mũn hã vẽ, hã vỹ: inh nĩ, he mũ. Ãjag tỹ inh nĩ ko' hen kỹ ãjag rĩnrĩr nỹtĩnh mũ,” he tóg.
Kỹ ag tóg jagnẽ mỹ: “ti mỹ ẽg mỹ ti nĩ nĩm ke mũ, ẽg tỹ ko jé?“ he mũ. “Vẽnh mỹ ti nĩ, tag,” he ag tóg.
Kỹ tóg: “isỹ ãjag mỹ ke há vẽ,” he mũ. “Ãjag tỹ inh nĩ ko sór tũ nĩn kỹ, ãjag tỹ inh kyvénh kron sór tũ nĩn kỹ ãjag rĩnrĩr ke tũ pẽ nĩ. Tỹ sóg ẽprã ke fi kósin nĩ,” he tóg.
“Ũ tỹ inh nĩ ko kỹ, ũ tỹ inh kyvénh kron kỹ tóg rĩr krỹg ja tũ venh ke mũ. Kỹ sóg ti rĩn mãn ke mũ, kurã tỹ ẽgno kã.
Inh nĩ vỹ tỹ vẽjẽn pẽ nĩ, inh kyvénh vỹ tỹ ẽg tỹ kron jafã pẽ nĩ gé.
Ũ tỹ inh nĩ kon kỹ, ti tỹ inh kyvénh kron kỹ tóg inh ki rã kỹ jẽ nĩ. Kỹ sóg ti kã kã nĩ gé. Jagnẽ mré ke vỹ tỹ ẽg nỹtĩ.
Inh panh vỹ rĩr nĩ. Ti hã vỹ inh jẽnẽ. Ti tugrĩn sóg rĩr jẽ. Kỹ ũ tỹ inh ki rã mũ ẽn vỹ isugnĩn rĩr ke mũ gé.
Ẽmĩ tỹ kanhkã tá kãtére mũn hã vẽ. Ãjag jógjóg ve ag tỹ ẽmĩ ko ja ẽn ri ke tũ ti nĩ. Ag hã vỹ ag tỹ ko mũ ra kãgter kãn ja nĩgtĩ. Ũ tỹ ẽmĩ pẽ tag ko kỹ tóg ter mãn ke tũ nĩ. Inh ki rã to ken hã vẽ,” he tóg.
Cafarnaum tá tóg ag kanhrãn mũ, ag tỹ vẽnh kanhrãn jafã ẽn krẽm.
Kỹ ti vĩ tóg ti mré mũ tĩ ũ ag mỹ e tĩ. Kỹ ag tóg: “mẽ jagy ti tĩ. Ẽg tỹ mẽ jãvãnh tóg tĩ,” he mũ.
Hã ra tóg ki kanhró nĩ. Hã kỹ tóg ag mỹ: “tag mỹ ãjag mỹ mẽ há tũ'?“ he mũ.
“Kỹ ãjag hỹn hẽ ri kenh ke mũ, ãjag tỹ isỹ kanhkã ra tĩg mãn ẽn ve kỹ, isỹ tỹ ẽprã ke fi kósin nĩn kỹ?“ he tóg.
“Ũ tỹ ẽg rĩnrĩr han mũ vỹ tỹ Topẽ kuprĩg ti nĩ. Isỹ ãjag tỹ inh nĩ ko' henh ke tag to ken hã vẽ, hã vỹ: inh ki rã, he mũ. Inh vĩ tag ki króm tugrĩn ãjag rĩnrĩr nỹtĩnh ke mũ.
Hã ra ãjag tóg inh vĩ kri fi sór tũ nỹtĩ,” he tóg. Ũ tỹ ón kỹ ti ki ge mũ ẽn ag ki kanhró tóg nĩ, vẽsóg ki. Kỹ tóg ũ tỹ pã'i ag mỹ ti tónh ke mũ ẽn ki kanhró nĩ gé.
Kỹ tóg ag mỹ: “hã kỹ sóg ãjag mỹ: inh panh tỹ ũn krĩn mũ ag hã vỹ iso kãmũnh ke mũ, he ja nĩ,” he mũ.
Ti vĩ tag tugrĩn ti mré mũ tĩ ũ ag tóg ti tovãnh mũ sir. Ti mré ag mũ mãn tũ nĩ.
Kỹ tóg ũ tỹ 12 (ke) ag mỹ: “ãjag hỹn isovãnh sór mũ gé,” he mũ.
Kỹ Simão tóg ti mỹ: “ẽg tỹ ã tovãnh mũ ra ẽg hỹn ũ mré mũnh ke mũ'? Ã hã vỹ ẽg mỹ Topẽ vĩ tó tĩ, kỹ ẽg tóg rĩr krỹg ja tũ vẽnh ke mũ, ẽg tỹ ã vĩ kri fi kỹ,” he mũ.
“Ã ki ẽg ge kỹ nỹtĩ, kỹ ẽg tóg ã ki kanhró nỹtĩ. Cristo vỹ tỹ ã nĩ, Topẽ hã vỹ ã jẽnẽ ẽg to,” he tóg.
Kỹ tóg ũ tỹ 12 (ke) ag mỹ: “ãjag kuprẽg inh, hã kỹ ãjag tóg tỹ ũ tỹ 12 (ke) nỹtĩ. Hã ra ãjag kã mĩ ũn pir vỹ tỹ Japo tũ nĩ jãvo,” he mũ.
Ti tỹ Judas ẽn tó vẽ, Simão Iscariotes kósin ẽn. Ẽn vỹ kejẽn ti tovãnh kỹ pã'i ag mỹ ti fẽg mũ, ag tỹ ti se jé. Hã ra Jesus tóg ti tỹ nén han ke mũ ẽn ki kanhró ja nĩ.
Tag pãte Jesus tóg Galiléia mĩ tĩ mũ. Judéia ra tĩg sór tũ tóg nĩ ver, ag tỹ tá ti tén sór kỹ, Judeu ag pã'i ag.
Kejẽn tóg Judeu ag fénhta ũ tá krỹg mũ. Fénhta ẽn kurã ki ag tóg pãjó krẽm nỹtĩ, Jerusalém tá.
Kỹ Jesus jãvy ag tóg ti mỹ: “Ẽmã mág ra tĩg nĩ, Jerusalém ra,” he mũ. “Ã tỹ tag hã ki milagre hynhan kỹ tá ã mré ke ag tóg vég tũ nĩgtĩ.
Ẽg tỹ tỹ ũn mág nĩn kỹ ẽg tóg vẽnh kar rĩnve ẽg tỹ nén han ke mũ ẽn han tĩ. Hã ra ã tóg ag vatánh tá milagre hynhan tĩ,” he ag tóg mũ.
Ag pijé ti ki ge kỹ nỹtĩ', hã kỹ ag tóg ti to é he mũ.
Hã ra Jesus tóg ag mỹ: “inh kurã vỹ jun ja tũ nĩ ver, hã kỹ sóg tĩg sór tũ nĩ ver,” he mũ. “Ãjag hỹn kurã tũ nỹtĩ, jãvo sóg kurã nĩ.
Ũ tỹ iso jũ mũ ag pijé ãjag to kórég nỹtĩ'. Inh ã to tóg kórég nỹtĩ, isỹ ag mỹ: ãjag jykre vỹ kórég nĩ, hen kỹ.
Ha fénhta venh mũjẽg inhhã. Inh pijé tĩg sór mũ', ver'. Inh kurã vỹ jun ja tũ nĩ ver,” he tóg.
Kỹ tóg ver ga tỹ Galiléia mĩ tĩ mũ.
Ti jãvy ag mũ kar kỹ tóg kejẽn Jerusalém ra tĩ mũ gé, vẽnh kar vatánh tá, vẽnh péju kỹ.
Kỹ pã'i ag tóg fénhta ki ti jãvãnh mũ: “ti hẽ kã nĩ?“ hen kỹ.
Vẽnh kar ag tóg ti to vĩ mũ. Ũ ag tóg: “ũn há vỹ tỹ ti nĩ,” he mũ. Jãvo ũ ag tóg: “vó, ẽg mỹ tóg ón tĩ,” he mũ gé.
Hã ra ag tóg jamã há ra ti to vẽmén tũ nĩgtĩ, pã'i ag kamẽg kỹ.
Fénhta kuju ki Jesus tóg kejẽn Topẽ ĩn ra tĩ mũ, ag kanhrãn jé.
Kỹ ti vĩ tóg vẽnh kar mỹ e tĩ. “Vẽnh kanhrãn mág han ja tũ ti nĩ, hã ra tóg ki kanhró pẽ nĩ,” he ag tóg mũ ti to, pã'i ag.
Kỹ Jesus tóg: “isỹ ãjag mỹ Topẽ vĩ tó vẽ,” he mũ. “Inh jykre pijé'. Ũ tỹ inh jẽnẽg mũ ẽn jykre vẽ.
Ũ tỹ Topẽ vĩ ki króm sór mũ ag vỹ ki kanhró nỹtĩnh mũ, sỹ ti jykre tó mũn ki. Isỹ vẽsóg ki sỹ nén to jykrén mũ tó pijé'.
Ũ tỹ vẽsóg ki ti tỹ nén to jykrén mũ ẽn tó kỹ tóg tỹ ũn mág nĩ sór mũ. Hã ra sóg ũ tỹ inh jẽnẽg mũ ẽn to: ũn mág vỹ tỹ ti nĩ, he mũ. Inh pijé vẽjykre vẽnh mỹ tó tĩ'.
Moisés vỹ ãjag jyvẽn ja nĩgtĩ. Ãjag tỹ ne jé ti vĩ han tũ nĩ nẽ? Isỹ ti vĩ ki króm mũ ra ãjag tóg isén sór mũ',” he tóg.
Kỹ ũn e ẽn ag tóg ti mỹ: “krĩ vẽnh mỹ ã tóg nĩ, ã tén sór tũ ẽg nĩ,” he mũ.
Hã ra Jesus tóg ag mỹ: “milagre pir han ja inh nĩ, vẽnhkán ke kurã ẽn ki, kỹ tóg ãjag mỹ e tĩ,” he mũ.
Moisés tóg ẽg mỹ: “gĩr mur pãte kurã tỹ 8 (ke) ki ti gré fár kym nĩ,” he ja nĩ. Hã kỹ ãjag tóg tỹ vẽnh kán ke kurã ra kym tĩ. Kórég tũ ti nĩ. Hã ra ũ tỹ ti krẽ gré fár kym vén mũ pijé tỹ Moisés nĩ ja nĩ'. Ti jógjóg ve ja vẽ.
Ãjag tỹ Moisés vĩ ki króm jé ãjag tóg vẽnhkán ke kurã ki rãnhrãj tĩ. Hã ra ãjag tóg iso jũ sór mũ, isỹ vẽnhkán ke kurã ki ũn kaga pir tỹ há' hen kỹ.
Ón kỹ ãjag tóg iso jũ sór mũ. Inh jykre vỹ ãjag mỹ kórég nĩ ve nĩ. Ãjag tỹ to jykrén há han ra ãjag tóg inh jykre há nĩ venh mũ vẽ,” he tóg.
Kỹ Jerusalém tá ke ag tóg Jesus to: “ti tén sór ja ag tóg nĩ,” he mũ.
“Hã ra tóg jatun mỹ vẽnh kar mré vẽmén jẽ nĩ. Pã'i ag mỹ ti to: “Cristo vỹ tỹ ti nĩ, Topẽ tỹ ũn jẽnẽg mũ vỹ tỹ ti nĩ,” he tũ nĩ vỹ?“ he ag tóg mũ.
“Cristo ẽn kãtĩg kỹ ẽg tóg ti tỹ hẽ tá kãtĩ mũ ki kagtĩg nỹtĩnh mũ. Hã ra tóg tỹ Nazaré tá ke nĩ, kỹ ti hỹn tỹ Cristo tũ nĩ,” he ag tóg mũ.
Hã ra Jesus tóg Topẽ ĩn tá vẽnh kar kanhrãn mũ. Kỹ tóg jamã há ra: “ti tỹ hẽ tá kãtĩ mũ ki kanhró ẽg tóg nỹtĩ, he ãjag tóg mũ, iso. Hã ra ãjag tóg ũ tỹ inh jẽnẽg mũ ẽn ki kagtĩg nỹtĩ.
Inh hã vỹ Topẽ ki kanhró nĩ. Ti hã tá sóg kãtére, ti tỹ inh mỹ: “ha ag venh tĩg,” hen kỹ,” he tóg.
Kỹ ag tóg ag tỹ ti se sór mũ ra ti vóg tũ nĩ ver. Ti ter ke kurã vỹ jun ja tũ nĩ ver.
Ag jãvo ũn e ag tóg ti ki ge mũ sir. Ti to ag tóg: “Cristo kãtĩg kỹ ti nẽji milagre hynhan ke mũ. Ti tỹ milagre hynhan vỹ e nỹtĩ. Ẽg mỹ tóg tỹ Cristo nĩ,” he mũ.
Kỹ Fariseu ag tóg ag vĩ tag mẽg mũ. Kỹ ag tóg pã'i ag mré ti senh ke to vẽmén mũ. Kỹ ag tóg porisa ag jẽnẽg mũ, ag tỹ ti se jé.
Hã ra Jesus tóg: “ãjag mré sóg nĩ sĩ han ke mũ ver,” he mũ. “Tag pãte sóg tĩg ke mũ, isỹ ũ tỹ inh jẽnẽg mũ ẽn ve jé.
Ẽn kã tóg ãjag tỹ inh venh há tĩnh mũ, hã ra ãjag tóg inh venh ke tũ nĩ. Ẽn tá junjun ke tũ ãjag tóg nĩ, isỹ hẽn ra tĩg ke mũ ẽn tá,” he tóg.
Kỹ ag tóg jagnẽ mỹ: “ti hỹn hẽ ra tĩg sór mũ?“ he mũ. “Ẽg hỹn hẽ tá ti venh ke tũ nĩ? Ti hỹn hẽn ri ke mũn ga tỹ Grécia ra tĩg sór mũ, tá ẽg mré ke ag kanhrãn jé.
Ne to ke nẽ, hỹn, hã vỹ: “ãjag tỹ inh venh há ra ãjag tóg inh venh ke tũ nĩ, he mũ?” he ag tóg mũ. Jesus vĩ vỹ ag mỹ e tĩ, hã kỹ ag tóg ti tỹ nén tó mũ ki kagtĩg nỹtĩ.
Vãhã tóg fénhta tỹ kurã tỹ ẽgno tá krỹg mũ. Kurã mág pẽ vẽ, hã kỹ ag tóg e tãvĩ nỹtĩ, Jerusalém tá. Kỹ Jesus tóg jẽ kỹ vẽnh kar mỹ prẽr kỹ: “!..ãjag tỹ goj kron sór kỹ inh mỹ to vĩ, isỹ ãjag mỹ goj há ven jé..!“ he mũ.
“!..Topẽ vĩ ki tag vỹ rán kỹ nĩ, ha mẽ: !..ãjag tỹ inh ki ge kỹ tóg ãjag kã ki goj ror han ke mũ, isỹ ãjag mỹ goj nĩm ke ti.. !..kỹ goj tag vỹ ãjag rĩnrĩr pẽ han ke mo..!“ he tóg.
Ti tỹ ag mỹ Topẽ kuprĩg tón hã vẽ, hã to tóg: goj, he mũ. Topẽ kuprĩg tỹ tóg ag jagrẽn ke mũ, ũ tỹ ti ki ge mũ ag. Hã ra tóg fénhta ẽn kã ag mỹ ti jẽnẽ ja tũ nĩ ver, ti tỹ ver ti ter kar kỹ rĩr mãn ja tũ nĩn kỹ, ti tỹ ti panh ra tĩg mãn ja tũ nĩn kỹ ver.
Kỹ Jesus vĩ mẽg mũ ũ ag tóg ti to: “Topẽ vĩ tó tĩ pẽ ẽn vẽ,” he mũ.
Kỹ ũ ag tóg ti to: “Cristo vỹ tỹ ti nĩ, Topẽ tỹ ẽg mỹ ũn jẽnẽg mũ ẽn vỹ tỹ ti nĩ,” he mũ gé. Hã ra ũ ag tóg: “Cristo mỹ hỹn ga tỹ Galiléia tá kãtĩ mũ vỹ?“ he mũ.
“Topẽ vĩ rá ki tóg: “Davi krẽ'krẽ vỹ tỹ ti nĩ, Cristo ti,” he mũ, “ẽmã tỹ Belém tá ke vỹ tỹ ti nĩ, Davi jamã ja ẽn tá,” he tóg, Topẽ vĩ tỹ rán kỹ nĩ ki. Hã kỹ tóg ẽg mỹ tỹ Cristo tũ nĩ,” he ag tóg.
Hã kỹ ag tóg vẽnh kãpãm kỹ nỹtĩ, ti tugnĩn.
Kỹ ag kã ũ ag vỹ ti se sór mũ, hã ra ag tóg ti kãgmĩg tũ nĩ, ti kamẽg kỹ.
Kỹ porisa ag tóg pã'i ag to vỹnvỹn ke mũ. Kỹ ag tóg ag mỹ: “hỹn, ti?“ he mũ.
Kỹ ag tóg: “hã ra tóg vĩ há tãvĩ han mũ. Vẽnh vĩ tỹ ge mẽ ja tũ ẽg nỹtĩ, hã kỹ ẽg tóg ti kãgmĩ ja tũ nĩ,” he mũ.
Kỹ pã'i ag tóg: “kỹ ãjag mỹ ti vĩ kri fi sór mũ', ti ón mũ ra?“ he mũ.
“Ẽg mỹ ti vĩ kri fig mũ'? Vó, kri fig tũ ẽg nĩ.
Ũ tỹ kri fig mũ ag tóg Topẽ vĩ rá ki kagtĩg nỹtĩ, kỹ Topẽ tóg ag mỹ vĩ kónãn ke mũ, ha vem nĩ,” he ag tóg mũ.
Hã ra Nicodemos vỹ ag mré nĩ gé, ũ tỹ kuty tá Jesus mré vẽmén ja ẽn ti. Kỹ tóg ag mỹ:
“ẽg tỹ ti vóg kónãn sór kỹ ẽg tóg ti ki jẽmẽ vén ke mũ,” he mũ. “Ti tỹ nén han ja to jykrén há han jé ẽg tóg ke mũ, ẽg tỹ kar kỹ ti vóg kónãn jé. Topẽ tỹ ẽg mỹ vẽjykre nĩm jan hã vẽ,” he tóg.
Hã ra pã'i ag tóg: “ã hỹn tỹ Galiléia tá ke nĩ gé', hã kỹ ã tóg ti jy nĩgãn sór mũ',” he mũ. “Topẽ vĩ ki ve há han nĩ, kỹ ã tóg venh ke mũ. Galiléia tá ke ũ vỹ Topẽ vĩ tónh ke tũ pẽ nĩ,” he ag tóg mũ.

Hã ra Jesus tóg pãnónh tỹ Oliveiras ra tĩ mũ, tá nũr jé.
Kurã ke ra tóg Jerusalém ra tĩg mãn kỹ Topẽ ĩn tá nĩ mãn mũ sir, kỹ vẽnh kar ag tóg ti vĩ mẽnh kãmũ mũ. Tá nĩ kỹ tóg ag kanhrãn mũ.
Kỹ Topẽ vĩ to ẽg kanhrãn tĩ ag vỹ ũn tỹtá fi pére kãmũ mũ. Fi ve ja ag tóg nĩ, fi tỹ fi mén tũ mré nỹn kỹ. Vẽnh kuju kã ag tóg fi fẽg mũ.
Kỹ ag tóg Jesus mỹ: “Senhor, fi ve ẽg, fi tỹ fi mén tũ mré nỹ ti,” he mũ.
“Moisés vỹ ẽg mỹ: “ãjag kã mĩ ũ fi tỹ fi mén tũ mré nỹn kỹ fi tén nĩ, pó tỹ fi pin kỹ,” he ja nĩ. Jo ã hỹn hẽ ri ke tĩ?“ he ag tóg.
Ag tỹ ón kỹ ti vĩ mẽ sór vẽ, ag tỹ ti vĩ to ti se jé. Hã ra tóg pãnh ke kỹ nĩ kỹ ga kri rán mũ, ti nĩgé tỹ. Vĩ tũ tóg nĩ.
Hã ra ag tóg ti tovãnh sór tũ nĩ. Kỹ tóg vãhã ag ki ẽvãnh kỹ ag mỹ: “ãjag kã mĩ ũ tỹ Topẽ vĩ mranh ja tũ nĩn kỹ ti jé fi pin vén,” he mũ.
Kỹ tóg pãnh ke mãn kỹ ga kri rán mãn mũ.
Kỹ ti vĩ tóg ag mỹ e tĩ. Ag kar tóg ag tỹ Topẽ vĩ mranh ja ẽn mĩ ẽkrég mũ sir, hã kỹ ag tóg mũ kãn mũ sir. Ũn sanh há ag vỹ mũ vén mũ, kar kỹ vẽnh kar ag tóg komẽr hã mũ kãn mũ. Vãhã Jesus vỹ ti pir mỹ nĩ, fi mré. Fi hã vỹ tá jẽ nĩ, ti mré.
Kỹ tóg fi ki ẽvãnh kỹ fi mỹ: “ag hẽ ra kagáv? Ag mỹ ã vóg kónãn tũ?“ he mũ. Ag mũ kar kỹ tóg fi mỹ ke mũ.
Kỹ fi tóg: “hỹ,” he mũ. Kỹ tóg fi mỹ: “kỹ inh hỹn ã vóg kónãn ke tũ nĩ gé,” he mũ. “Ha tĩg, jatun mỹ. Hã ra Topẽ vĩ mranh mãn sór tũg nĩ,” he tóg. Ũn tỹtá kórég ẽn fi vóg kónãn sór ja tũ ti nĩ, Jesus ti.
Kỹ Jesus tóg Topẽ ĩn krẽm nĩ kỹ vẽnh kar kanhrãn mãn mũ. “Jẽngrẽ ri ke inh nĩ,” he tóg. “Ãjag tỹ inh mré mũn kỹ ãjag tóg kuty mĩ mũ tũ nĩgtĩ. Jẽngrẽ mĩ ãjag tóg mũgtĩ, kurã mĩ. Ãjag tỹ vẽjykre tãg han ke to ken hã vẽ,” he tóg.
Hã ra Fariseu ag tóg ti vĩ kafãn mũ, kỹ ag tóg: “vẽnh kãmén ã tóg mũ ha. Ẽg tỹ vẽnh kãmén kỹ ẽg tóg ón kỹ vĩ tĩ,” he mũ.
Hã ra tóg ag mỹ: “hỹ, vẽnh kãmén inh tĩ, hã ra sóg ki hã tó tĩ,” he mũ. “Isỹ hẽ tá kãtĩ mũ ẽn ki kanhró inh nĩ, isỹ hẽn ra tĩg ke mũ ti ke gé. Hã ra ãjag tóg inh ki kagtĩg nỹtĩ. Ẽprã ke vỹ tỹ ãjag nỹtĩ.
Kãnhmar ãjag tóg ũ to: “jykre kórég ti nĩ,” he tĩ. Ãjag jãvo sóg vẽnh kar jykre to nén ũ tó tũ nĩ ver.
Isỹ hã ra ũ jykre to nén ũ tó sór kỹ sóg tó há han ke mũ vẽ. Inh pijé inh pir mỹ nén ũ to jykrén tĩ'. Ũ tỹ inh jẽnẽg mũ vỹ inh mré nén ũ kar to jykrén tĩ.
Kỹ tóg ũn régre ag tỹ vẽnh vĩ pir han kỹ ãjag mỹ tỹ ki hã ke nĩ. Hã kỹ tóg rán kỹ nĩ, Topẽ vĩ tỹ rán kỹ nĩ ki.
Hã kỹ sóg vẽnh kãmén mũ. Hã ra inh panh tóg inh jẽnẽ, kỹ ti hã tóg inh kãmén mũ gé. Régre ẽg nỹtĩ, he tóg.
Kỹ ag tóg: “hỹn, ã panh ti?“ he mũ. Kỹ tóg: “ãjag pijé inh ki kanhró nỹtĩ',” he mũ. “Hã kỹ ãjag tóg inh panh ki kagtĩg nỹtĩ gé. Ãjag tỹ inh ki kanhró nỹtĩ ra ãjag tóg inh panh ki kanhró nỹtĩnh ke mũ gé vẽ vẽ,” he tóg.
Ti tỹ ag mỹ vẽnh kãmén hã vẽ. Topẽ ĩn krẽm nĩ kỹ tóg ag mỹ vẽnh kãmén mũ, jãnkamy vin jafã rã hã nĩ kỹ. Kỹ pã'i ag tóg ti se sór mũ, hã ra ag tóg ti kãgmĩg tũ nĩ, ag tỹ ti kamẽg kỹ. Ti ter ke kurã vỹ jun ja tũ nĩ ver, hã kỹ ag tóg ti tỹ hẽ ri ke tũ nĩ ver.
Kỹ tóg ag mỹ: “tĩg jé sóg ke mũ, kỹ ãjag tóg inh ve sór ke mũ, hã ra ãjag tóg inh venh ke tũ nĩ,” he mũ. “Inh vég tũ ki ãjag tóg kãgter ke mũ, kỹ ãjag tỹ Topẽ vĩ mranh ja ẽn vỹ ãjag kã kã nĩnh mũ. Ãjag pijé isỹ hẽn ra tĩg ke mũ ẽn ki kanhró nỹtĩ'. Tá jun ke tũ ãjag nĩ gé,” he tóg.
Kỹ ag tóg jagnẽ mỹ: “ti mỹ vẽsén sór tũ nĩ vỹ, hã kỹ tóg: “ãjag pijé isỹ hẽn ra tĩg ke mũ ẽn tá jun ke mũ',” he mũ?“ he ag tóg.
Hã ra tóg: “ẽprã ke vỹ tỹ ãjag nỹtĩ. Ãjag jãvo sóg tỹ kanhkã tá ke nĩ. Ga tag ki ke vỹ tỹ ãjag nỹtĩ, jãvo inh pijé tỹ ga tag ki ke nĩ',” he mũ.
“Hã kỹ sóg ãjag mỹ: kãgter jé ãjag tóg ke mũ, kỹ ãjag tỹ Topẽ vĩ mranh ja ẽn vỹ ãjag kã kã nĩnh mũ, he ja nĩ. Ha vé, ãjag tỹ inh ki ge sór tũ nĩn kỹ tóg ãjag kã kã nĩnh mũ, ãjag tỹ Topẽ vĩ mranh ja ẽn ti. Ũ ẽn vỹ tỹ inh nĩ, he ja inh nĩ ãjag mỹ. Kỹ: hỹ, hem nĩ,” he tóg, Jesus ti.
Kỹ ag tóg ti mỹ: “tỹ ã ũ nĩ?“ he mũ. Kỹ tóg: “vãsỹ sóg ãjag mỹ tó huri, isỹ ãjag mré vẽmén vén kỹ,” he mũ. “Ãjag mỹ sóg vẽnh kãmén tĩgtĩ.
Hã ra sóg ãjag mỹ tó kãn ja tũ nĩ ver. Sỹ ãjag mỹ vĩ kónãn ke vỹ kã nĩ gé ver. Hã ra sóg ũ tỹ inh jẽnẽg mũ ẽn vĩ hã tó tĩ, ti tỹ inh mỹ tó ja kar ẽn ti. Ki hã tóg tó tĩ, he tóg.
Hã ra tóg ag tỹ to jykrén tũ tĩgtĩ, ti tỹ ag mỹ ti panh tó mũ ra.
Kỹ tóg ag mỹ tó mãn mũ. “Ãjag tỹ ka to isa kỹ, ẽn kã ãjag tóg inh ki kanhrãn ke mũ,” he tóg. “Tỹ sóg ẽprã ke fi kósin nĩ. Kurã ẽn kã ãjag tóg inh ki kanhró nỹtĩnh ke mũ, isỹ tỹ ũ ẽn nĩ ti. Inh pijé vẽsóg ki nén ũ to jykrén tĩ'. Inh panh tỹ inh mỹ nén tó mũ ẽn hã tó sóg tĩ.
Kỹ ũ tỹ inh jẽnẽg mũ vỹ inh mré nĩ nĩ. Ti mỹ nén há nĩ ẽn hã han sóg tĩ, hã kỹ tóg inh mré nĩ nĩ,” he tóg.
Ag tỹ ti vĩ tag mẽ kỹ ũn e ag vỹ ti ki ge mũ, kurã ẽn kã.
Kỹ Jesus tóg ũ tỹ ti ki ge kỹ nỹtĩ ag mỹ: “inh vĩ tovãnh tũg nĩ, kỹ ãjag tóg tỹ inh mré ke pẽ nỹtĩ,” he mũ.
“Kỹ ãjag tóg Topẽ vĩ pẽ ki kanhró nỹtĩnh mũ. Topẽ vĩ pẽ ki kanhró tugrĩn ãjag tóg patrão kórég ve mãn ke tũ nĩ,” he tóg.
Kỹ ag tóg ti mỹ: “Abraão krẽ'krẽ vỹ tỹ ẽg nỹtĩ,” he mũ. “Ẽg pijé tỹ ũ camarada nỹtĩ', ũri, vãsỹ ke gé. Ne to ke nẽ, hã vỹ: patrão kórég ve mãn ke tũ ãjag nĩ, he mũ tag ti?“ he ag tóg.
Hã ra tóg: “ki hã sóg tó mũ,” he mũ. “Ãjag tỹ Topẽ vĩ mranh kỹ ãjag tóg tỹ ti vĩ mranh jafã nỹtĩ, kỹ tóg ẽg tỹ patrão kórég vég mũ ri ke nĩ.
Ti camarada ag pijé ti ĩn krẽm ẽmã nỹtĩgtĩ'. Ti kósin hã vỹ ti ĩn krẽm nĩgtĩ jãvo.
Kỹ Topẽ kósin tỹ ãjag tỹ Topẽ krẽ han kỹ ãjag tóg, patrão kórég ve mãn ke tũ nĩ ha.
Abraão krẽ vỹ tỹ ãjag nỹtĩ. Ki kanhró inh nĩ. Hã ra ãjag tóg isén sór mũ, ãjag tỹ inh vĩ to há tũ nỹtĩn kỹ.
Inh panh tỹ inh mỹ nén tó mũ ẽn hã tó sóg tĩ. Kỹ ãjag tóg ãjag panh tỹ ãjag mỹ nén tó mũ ẽn hã tó tĩ gé,” he tóg.
Kỹ ag tóg ti mỹ: “hỹ, Abraão vỹ tỹ ẽg panh nĩ,” he mũ. Kỹ Jesus tóg: “ãjag tỹ tỹ Abraão krẽ nỹtĩn kỹ ti jykre han nĩ ge,” he mũ.
“Hã ra ãjag tóg isén sór mũ. Ãjag mỹ sóg Topẽ vĩ pẽ tó ja nĩ, Topẽ tỹ inh mỹ nén tó mũ ẽn ti, hã ra ãjag tóg isén sór mũ. Abraão vỹ tag han ja tũ nĩ.
Vyrmỹ ãjag panh tũ hã han ãjag tóg tĩ,” he tóg. Kỹ ag tóg: “panh ẽg nỹtĩ, hã vỹ: Topẽ, he mũ. Ẽg pijé panh tũ nỹtĩ',” he mũ.
Hã ra Jesus tóg ag mỹ: “Topẽ tỹ tỹ ãjag panh nĩ ra ãjag tóg iso há nỹtĩnh mũ vẽ,” he mũ. “Inh panh tá sóg kãtére, hã kỹ sóg ãjag mré nĩ nĩ. Inh pijé vẽsóg ki to jykrén kỹ kãtére mũ'. Ti hã vỹ inh jẽnẽ.
Hã ra ãjag tóg inh vĩ ki kagtĩg nỹtĩ. Mẽ sór tũ ãjag nỹtĩ, hã kỹ ãjag tóg ki kagtĩg nỹtĩ.
Japo krẽ vỹ tỹ ãjag nỹtĩ, kỹ ãjag tóg ti tỹ nén tó mũ ẽn hã han tĩ. Topẽ tỹ ẽprã ke ag hynhan ẽn kã tóg ag kãgtén sór tĩgtĩ, Japo ti. Vãsỹ ti jykre vẽ, kỹ tóg ũri tỹ ti jykre nĩ gé ver. Ti pijé ki hã tó tĩ'. Ki hã tó to ti kórég pẽ nĩ, Japo ti. Vẽnh ó vỹ tỹ ti tũ pẽ nĩ. Ti hã vỹ tỹ ũn ón tĩ ag jóg kar nĩ.
Ti jãvo sóg ki hã tó tĩ. Hã ra ãjag tóg inh vĩ kri fi sór tũ nĩgtĩ.
Inh hỹn ne ki Topẽ vĩ mranh? Ha inh mỹ tó. Mranh ja tũ sóg nĩ. Hã ra sóg ãjag mỹ Topẽ vĩ pẽ tó tĩ. Ãjag hẽ ri ken kỹ inh vĩ kri fi sór tũ nĩ?
Topẽ krẽ ag vỹ Topẽ vĩ mẽg tĩ. Jãvo ãjag tóg inh vĩ jẽmẽ sór tũ nĩ'. Hã kỹ ãjag pijé tỹ Topẽ krẽ nỹtĩ',” he tóg.
Kỹ Judeu ag tóg ti mỹ: “Samaria tá ke ag ri ke ã tógTopẽ vĩ ki kagtĩg nĩ, kỹ ã jagrẽ kórég nĩ gé,” he mũ.
Hã ra tóg: “inh pijé jagrẽ kórég nĩ',” he mũ. “Inh panh to sóg: ũn mág vỹ tỹ ti nĩ, he tĩ. Hã ra ãjag tóg iso é he tĩ.
Inh pijé vẽsỹ ũn mág han sór mũ'. Ũ tỹ isỹ ũn mág han ke mũ vỹ nĩ nĩ, ẽn vỹ vẽnh kar jykre tugnỹm ke mũ.
Ki hã sóg tó mũ, ha mẽ. Ãjag tỹ inh vĩ kri fi kỹ ãjag kãgter ke tũ pẽ nĩ,” he tóg.
Kỹ Judeu ag tóg ti mỹ: “jagrẽ kórég ã nĩ,” he mũ. “Vãhã tóg ve há tĩ, ã jagrẽ kórég ti. Abraão vỹ ter, kỹ Topẽ vĩ tó tĩ ag kar vỹ kãgter. Hã ra ã tóg ón kỹ: “ãjag tỹ inh vĩ kri fi kỹ ãjag kãgter ke tũ pẽ nĩ,” he mũ.
Ã mỹ vẽsỹ ẽg jógjóg ve tỹ Abraão kãfór han sór mũ', ã tỹ ẽg mỹ: kãgter ke tũ ãjag nĩ, hen kỹ? Ter ja ti nĩ, Abraão ti, kỹ Topẽ vĩ tó tĩ ag kar vỹ kãgter kãn gé. Vẽsỹ ũn mág han ve ã tóg nĩ,” he ag tóg, Jesus mỹ.
Kỹ tóg ag mỹ: “isỹ vẽsỹ ũn mág han kỹ sóg ón kỹ ke mũ vẽ,” he mũ. “Hã ra inh panh hã vỹ isỹ ũn mág han ke mũ, ãjag tỹ ũ to: ẽg jóg mág, he mũ ẽn ti.
Hã ra ãjag tóg ti ki kagtĩg nỹtĩ, ãjag jãvo sóg ti ki kanhró nĩ. Isỹ ãjag mỹ: ti ki kagtĩg inh nĩ, hen kỹ sóg ãjag ón tag ri ke han mũ vẽ. Hã ra sóg ti ki kanhró nĩ, kỹ sóg ti vĩ ki króm tĩ gé.
Ãjag jógjóg ve tỹ Abraão vỹ inh kurã ve sór ja nĩgtĩ, kỹ tóg kejẽn vé, kỹ tóg ti mỹ sér pẽ tĩ, ti tỹ inh kurã ven kỹ,” he tóg.
Kỹ Judeu ag tóg ti mỹ: “50 (ke) anos han tũ ã nĩ ver,” he mũ. “Hã ra ã tóg: Abraão ve inh, he mũ. Vĩ vẽnh mỹ han ã tóg,” he ag tóg.
Hã ra tóg: “ki hã sóg tó mũ, ha mẽ,” he mũ. “Abraão mur tũ ra sóg nĩ nĩ,” he tóg.
Kỹ ag tóg jũgjũ mũ, ti tỹ vẽso: “Topẽ vỹ tỹ inh nĩ,” hen kỹ. Hã kỹ ag tóg pó mãn kỹ ti pin sór mũ. Hã ra Jesus tóg Topẽ ĩn kã tá kãkutẽ kỹ tĩ mũ sir, vẽnh péju jé.
Kejẽn Jesus tóg tĩg kỹ ũn kyvó vég mũ. Ti mur mũn kã tóg kyvó nĩ.
Kỹ ti mré mũ tĩ ag tóg ti mré ti vég mũ gé. Kỹ ag tóg ti mỹ: “ti han mũ fag hỹn Topẽ vĩ mranh', ha kỹ tóg kyvó nĩ'. Ti tỹ vẽsóg ki Topẽ vĩ mranh kỹn mỹ kyvó nĩ vó?“ he mũ.
Kỹ Jesus tóg: “ti tỹ Topẽ vĩ mranh to ke pijé',” he mũ. “Ti han mũ fag tỹ Topẽ vĩ mranh to ke pijé'. Topẽ tỹ vẽnh kar mỹ ti tỹ nén han sór mũ ẽn ven sór vẽ, ti ki.
Isỹ ũ tỹ inh jẽnẽg mũ ẽn tỹ inh mỹ nén tó mũ ẽn han sór vẽ. Ver tóg inh mỹ kurã nĩ, sỹ rãnhrãj jé. Kãnhmar tóg kuty nỹnh mũ, kỹ ũ tóg rãnhrãj mãn ke tũ nĩ, iser ke kurã ẽn kã,” he tóg.
“Ver sóg ãjag mré tĩnh mũ, kỹ sóg ãjag mỹ jẽngrẽ ri ke nĩ ver,” he tóg.
Tag tó kar kỹ tóg ga kri sug mũ, kỹ tóg óré sĩ han mũ. Óré ẽn tỹ tóg ũn kyvó kanẽ to tĩn mũ.
Kỹ tóg ti mỹ: “ha tĩg, goj tỹ Siloé ki vẽnh kype jé,” he mũ. Goj tỹ Siloé to ke hã vỹ: “ũ tỹ inh jẽnẽ ja,” he mũ, ẽg vĩ ki. Kỹ tóg tĩ mũ, ũn kyvó ti. Kỹ tóg tá kãtĩg kỹ vãhã ẽvãnh há nĩ sir.
Ti tỹ vãhã ẽvãnh há nĩn kỹ tóg ti rã hã nỹtĩ kar ag mỹ e tĩ. Vẽnh kar vỹ ti ki kanhró nỹtĩ. Kỹ ag tóg: “ũ tỹ ẽg mỹ: inh mỹ nén ũ nĩm, he nĩgtĩ ẽn hã tũ mỹ'?“ he mũ.
Kỹ ag kã mĩ ũ tóg: “ti hã vẽ,” he mũ. Hã ra ũ ag tóg: “tỹ tóg ti hã ve nĩ, hã ra tóg ẽg mỹ tỹ ti hã tũ nĩ gé,” he mũ. Hã ra tóg vẽso: “inh hã vẽ,” he mũ.
Kỹ ag tóg ti mỹ: “kỹ ã hẽ ri ké, ã tỹ ẽvãnh há' he jé?“ he mũ.
Kỹ tóg ag mỹ: “ag tỹ ũ to: Jesus, he mũ ẽn vỹ óré han, kỹ tóg inh kanẽ to tĩn, kỹ tóg inh mỹ: “goj tỹ Siloé ra vẽnh kupenh tĩg,” hé. Kỹ sóg vyr. Kỹ sóg ẽvãnh há' he mũ sir,” he tóg.
Kỹ ag tóg ti mỹ: “hỹn, ti?“ he mũ. Hã ra tóg ag mỹ: “ha'?“ he mũ.
Kỹ ag tóg pã'i ag mỹ ti pére mũ mũ.
Hã ra tóg tỹ vẽnhkán ke kurã nĩ. Ẽn kã Jesus tóg óré han kỹ ti tỹ há' hé.
Kỹ pã'i ag tóg ti mỹ: “ã hẽ ri ké, ã tỹ ẽvãnh há' he jé?“ he mũ gé. Kỹ tóg: “óré tỹ tóg inh kanẽ to tĩn, kỹ sóg vẽnh kupenh vyr, kỹ sóg ẽvãnh há' he mũ sir,” he mũ.
Hã ra pã'i ag kã mĩ ũ ag tóg Jesus to: “Topẽ pijé ti jẽnẽ',” he mũ. “Vẽnhkán ke kurã ki tóg vẽnhkán vãnh nĩgtĩ, kỹ tóg kórég nĩ,” he ag tóg mũ. Hã ra ũ ag tóg ti to: “hã ra tóg nén ũ há tãvĩ han,” he mũ gé. “Ti kórég nĩ ran hỹn tag han ki kagtĩg nĩnh mũ vẽ,” he ag tóg, pã'i ũ ag. Hã kỹ ag vẽnh kãpãm kỹ nỹtĩ.
Kỹ ag tóg ũn kyvó ja ẽn ki jẽmẽ mãn mũ. “Ti mỹ tỹ ũn há nĩ', ũn kórég mỹ vó?“ he ag tóg mũ. “Ã tỹ tóg há' hé mỹr,” he ag tóg. Kỹ tóg: “inh mỹ tóg tỹ Topẽ vĩ tó tĩ pẽ nĩ,” he mũ.
Hã ra ag tóg ti vĩ kri fi sór tũ nĩ. “Ti mỹ kyvó ja nĩ vỹ?“ he ag tóg mũ. Kỹ ag tóg ti han mũ fag jé ke mũ.
Kỹ ag tóg fag mỹ: “ãjag kósin hã mỹ'?“ he mũ. “Ti mỹ ti mur mũ kã kyvó ja nĩ? Kỹn hỹn hẽ ri ké, ti tỹ ũri ẽvãnh há nĩ jé?“ he ag tóg mũ.
Kỹ fag tóg: “hỹ, ẽg kósin hã vẽ,” he mũ. “Ti mur mũ kã tóg kyvó ja nĩ.
Hã ra tóg ũri ẽvãnh há nĩ. Hẽ ri ken kỹ'? Ha'? Ũ nỹ ti han'? Ti ki jẽmẽm nĩ. Sanh há ti nĩ ha. Ãjag mỹ ti tónh mũ,” he fag tóg.
Hã ra fag tóg pã'i ag kamẽg mũ, hã kỹ fag tóg: “ti ki jẽmẽm nĩ,” he mũ. Pã'i ag tóg Jesus to: “ãjag kã mĩ ũ tỹ ti to: Cristo vỹ tỹ ti nĩ, hen kỹ ẽg ti kutẽm ke mũ, ti tỹ tỹ ẽg mré ke tũ nĩ jé, ti tỹ ẽg mré vẽnhmãn tũ nĩ jé, ẽg vẽnh kanhrãn jafã krẽm,” he ja nĩgtĩ.
Hã kỹ ũn kyvó ja ẽn han mũ fag vỹ Jesus to nén ũ tó sór tũ nĩ.
Kỹ ag tóg ũn kyvó ja ẽn jé ke mãn mũ. Kỹ ag tóg ti mỹ: “ker ón hẽ', Topẽ vỹ ã vĩ mẽg mũ,” he mũ. “Ũ tỹ ã tỹ há' he mũ ẽn vỹ kórég nĩ. Topẽ vĩ mranh ti tĩ,” he ag tóg mũ ti mỹ.
Kỹ tóg: “mẽ', ti mỹ Topẽ vĩ mranh tĩ'? Sỹ ki kagtĩg tóg tĩ,” he mũ. “Nén ũ pir hã ki kanhró sóg nĩ. Kyvó inh vẽ vẽ, hã ra sóg ẽvãnh há nĩ ha,” he tóg mũ.
Kỹ ag tóg ti mỹ: “ti hẽ ri ké, ti tỹ ã tỹ há' he jé?“ he mãn mũ.
Hã ra tóg ag mỹ: “ãjag mỹ inh hur tó, hã ra ãjag tóg mẽ sór tũ nĩ,” he mũ. “Ãjag tỹ ne jé jẽmẽ mãn sór nẽ? Ãjag mỹ ti mré mũ sór mũ gé?“ he tóg.
Kỹ ag tóg ti nyg mũ. “Ã hã vỹ tỹ ti mré ke nĩ. Jãvo ẽg tóg tỹ Moisés mré ke nỹtĩ,” he ag tóg, pã'i ag.
“Topẽ vỹ Moisés mré vẽmén ja nĩgtĩ, tag ki kanhró ẽg tóg nỹtĩ. Hã ra ẽg pijé ẽn ki kanhró nỹtĩ'. Ti hỹn tỹ hẽ tá ke nĩ'?“ he ag tóg, Jesus to.
Kỹ ũn kyvó ja ẽn tóg ag mỹ: “mẽ',” he mãn mũ. “Ãjag mỹ ti ki kagtĩg nỹtĩ, ti tỹ tỹ hẽ tá ke nĩn ki? Isỹ tóg há' hé mỹr, inh kanẽ tỹ.
Hã ra Topẽ tóg ẽg vĩ mẽg tũ nĩgtĩ, ẽg tỹ tỹ ti vĩ mranh tĩ nỹtĩn kỹ. Ũ tỹ Topẽ kamẽg mũ ẽn vĩ hã mẽg ti tĩ. Ũ tỹ ti vĩ ki króm mũ ẽn vĩ hã mẽg ti tĩ, Topẽ ti.
Inh mur mũ kã inh kyvó nĩ ja nĩ. Ũ tỹ ge tỹ há' he mũ tag ve ja tũ inh nĩ ver. Hã ra tóg isỹ há' hé.
Ti tỹ Topẽ tá kãtĩ tũ nĩ ra tóg nén ũ há han ki kagtĩg nĩnh mũ vẽ,” he tóg, pã'i ag mỹ.
Kỹ ag tóg ti to jũ mũ. “Topẽ vĩ mranh kỹ ã tóg mur, hã ra ã tóg ẽg kanhrãn sór mũ',” he ag tóg. Kỹ ag tóg ti kutẽm mũ, vẽnh kanhrãn jafã krẽm.
Hã ra Jesus tóg mẽg mũ, ag tỹ ti kutẽm ja ti. Kỹ tóg ti venh tĩ mũ. Kỹ tóg ti mỹ: “ã mỹ ẽprã ke fi kósin ẽn ki rã sór tũ?“ he mũ.
Kỹ tóg: “kỹ ũn nẽ ge? Sỹ ti ki rã sór vẽ,” he mũ.
Kỹ tóg ti mỹ: “ti ve ã huri,” he mũ. “Ũ tỹ ã mré vẽmén jẽ mũ hã vỹ tỹ ti nĩ, inh hã vỹ tỹ ti nĩ,” he tóg.
Kỹ ũn kyvó ja tóg ti mỹ: “Senhor,” he mũ. “Ã ki rã kỹ inh jẽ nĩ,” he tóg. Kỹ tóg ti krẽm mũg ke kỹ ti mỹ: “Topẽ kósin vỹ tỹ ã nĩ,” he mũ.
Kỹ tóg ti mỹ: “ga tag ki sóg jun, sỹ vẽnh kar jykre tugnỹm jé,” he mũ. “Ũn kyvó ag tỹ ẽvãnh há han jé sóg ke mũ. Ag tỹ iso jykrén há han ke to ken hã vẽ. Kỹ sóg ũ tỹ ve há han mũ ag kyvó han ke mũ gé. Ag tỹ iso jykrén há han ki kagtĩg to ken hã vẽ,” he tóg.
Hã ra pã'i ũ ag tóg ti vĩ mẽg mũ. Kỹ ag tóg ti mỹ: “ã tỹ ẽg to ke mỹ'? Kỹ ẽg mỹ kyvó nỹtĩ gé'?“ he mũ.
Kỹ Jesus tóg: “Hỹ,” he mũ. “Ãjag tỹ: kyvó ẽg nỹtĩ, ki kagtĩg ẽg nỹtĩ, hen kỹ Topẽ tóg ãjag to jũnh ke tũ nĩ vẽ. Hã ra ãjag tóg: ẽvãnh há ẽg nỹtĩ, ki kanhró ẽg nỹtĩ, he tĩ. Hã kỹ Topẽ tóg ãjag to jũnh ke mũ. Vẽnh pãte fón ke tũ ti nĩ, ãjag tỹ ti vĩ mranh ja ti,” he tóg.
Kỹ Jesus tóg: “ha mẽ,” he mũ. “Ẽg tỹ ẽg mẽg tỹ carneiro jy ró han kỹ ẽg tóg, ti jãnkã ra rã tĩ. Jãvo ũ tóg kejẽn, ró to tãpry kỹ pãte rã sór tĩ, ti tỹ carneiro péju sór kỹ.
Ti jãvo ũ tỹ carneiro ki rĩr tĩ vỹ jãnkã ra rã mũ.
Jãnkã ki rĩr tĩ ẽn vỹ ti mỹ ró nón tĩ, jãnkã ti. Kỹ tóg carneiro jygji tó kãn mũ sir. Ti vĩ ki kanhró fag nỹtĩ.
Kỹ tóg fag jo tĩ mũ, re ra. Kỹ tóg ti mẽg fag jé prẽr kãn mũ sir, kỹ fag tóg ti nón mũ mũ, fag tỹ ti ki kanhró nỹtĩn kỹ.
Fag pijé ũ nón mũnh ke mũ', fag tỹ ũn ki kagtĩg nón. Ũ jo fag vẽnh pigjunh ke mũ, fag tỹ ũn ki kagtĩg ẽn jo. Fag pijé ti vĩ ki kanhró nỹtĩ',” he tóg.
Jesus tỹ ag mỹ vẽnh mẽg kãmén hã vẽ. Ti mỹ ẽg tóg vẽnh mẽg tỹ carneiro ri ke nỹtĩ, ẽg tỹ ti nón mũn kỹ. Hã ra tóg pã'i ag tỹ ti vĩ to jykrén tũ tĩ.
Hã ra Jesus tóg ag mỹ: “ki hã sóg tó mũ,” he mãn mũ. “Carneiro jy ró jãnkã ri ke inh nĩ,” he tóg.
“Ũ tỹ inh jo kãmũ mũ ag vỹ tỹ carneiro pigju(g) tĩ ag nỹtĩ ja nĩgtĩ, tỹ ag ũn jũ (ka)mẽ ag nỹtĩ ja nĩgtĩ. Hã ra carneiro fag vỹ ag vĩ mẽ ja tũ nĩgtĩ.
Inh hã vỹ fag mỹ jãnkã ri ke nĩ. Ũ tỹ inh ki rã mũ vỹ kren ke mũ, kỹ tóg ti tỹ jãnkã ra rã ri ke nĩ. Kã ra tóg rã tĩ. Kar kỹ tóg tá kãkutẽ tĩ gé, ti tỹ vẽjẽn há ve je.
Vẽnh mẽg tỹ carneiro pigju(g) tĩ ẽn vỹ carneiro pigju hã jé kãtĩ tĩ, fag kãgtén jé, fag kókén jé. Ti jãvo sóg fag ki rĩr há han hã jé kãtĩg, fag tỹ jagtar tũ nĩ jé, fag mỹ sér tĩ jé,” he tóg.
“Ũ tỹ carneiro ki rĩr há han tĩ ri ke inh nĩ gé. Ti hã vỹ ti mẽg jagfy ter ke mũ, fag krenkren jé.
Kỹ ũ camarada vỹ tag ri ke tũ nĩgtĩ. Mĩg kamẽg jé tóg ke mũ. Ti tỹ mĩg ve kỹ tóg vẽnhvãg tĩg ke mũ, ti patrão mẽg tovãnh kỹ. Kỹ mĩg vỹ fag kugmĩnh ke mũ. Kỹ fag tóg vẽnh kãpugpóv ke mũ gé, mĩg tugrĩn. Ti camarada mẽg pijé', ti patrão mẽg vẽ, hã kỹ tóg fag jy nĩgãn há han tũ nĩ.
Mĩg ve kỹ tóg vẽnh vãg tĩ mũ. Jãnkamy hã to tóg rãnhrãj jẽ nĩ, hã kỹ tóg mĩg kamẽg mũ.
Ti jãvo sóg carneiro ki rĩr há han tĩ. Inh mẽg ki kanhró sóg nĩ, kỹ fag tóg inh ki kanhró nỹtĩ gé.
Ri ke ti nĩ gé, inh panh mré. Inh ki kanhró tóg nĩ, kỹ sóg ti ki kanhró nĩ gé. Kỹ sóg inh mẽg jagfy ter ke mũ.
Inh mẽg ũ vỹ nỹtĩgtĩ gé ver, inh mẽg tỹ hẽ tá ke fag. Ãjag povo kã mĩ ke pijé'. Ẽn jé prẽr jé sóg ke mũ gé, kỹ fag tóg inh mré kãmũnh ke mũ gé. Inh vĩ mẽ jé fag ke mũ gé. Kỹ fag tóg tỹ tag ki inh mẽg fag mré ke nỹtĩnh mũ. Kỹ sóg fag kar jy ró pir han ke mũ, inh pir mỹ sóg fag ki rĩr ke mũ,” he tóg.
“Inh panh vỹ iso há nĩ, isỹ inh mẽg jagfy ter ken kỹ, kar kỹ sóg rĩr mãn ke mũ.
Iser sór tũ nĩ ra ũ pijé isén ke mũ vẽ'. Hã ra sóg fag jagfy ter sór mũ. Iser sór kỹ sóg ter ke mũ. Inh rĩr mãn sór kỹ sóg rĩr mãn ke mũ gé. Inh panh tỹ inh mỹ nén tó mũn hã vẽ,” he tóg.
Judeu ag tỹ ti vĩ tag mẽ kỹ ag tóg vẽnh kãpãm kỹ nỹtĩ mãn mũ gé.
Ũn e tóg ti to: “jagrẽ kórég ti nĩ, krĩ vẽnh mỹ ti nĩ, ti vĩ mẽ sór tũg nĩ,” he mũ.
Hã ra ũ ag tóg: “ ũ pijé ti jagrẽ kórég hã ra vẽnh vĩ há tó tĩ',” he mũ. “Ũn kyvó tỹ há' he ki kagtĩg tóg nĩ gé, ũn jagrẽ kórég ti,” he ag tóg mũ, ũ tỹ Jesus to há nỹtĩ ag.
Kejẽn tóg Judeu ag tỹ fénhta há' ũ tá krỹg mũ. Vãsỹ ũ tỹ Judeu ag kato vãsãnsãn mũ ag vỹ Topẽ ĩn kókén ja nĩgtĩ, hã ra Judeu ag tóg kejẽn ti ĩn han mãn. Ag tỹ ĩn han mãn to fénhta hã vẽ sir. Prỹg kar ki ag tóg kusa kã han tĩ.
Hã ra Jesus tóg venh tĩg ja nĩ, kỹ tóg Topẽ ĩn mĩ pasa tĩ nĩ, Salomão tỹ jãnkã han ja ẽn tá.
Kỹ Judeu ag tóg ti venh kãmũ mũ, ag tỹ ón kỹ ti ki jẽmẽ jé. “Ã hẽ ri ke kã ẽg mỹ vẽnh kãmén há han ke mũ'?“ he ag tóg mũ. “Ã mỹ tỹ Cristo nĩ? Topẽ tỹ ẽg mỹ ũn jẽnẽnh ke mũ ẽn mỹ tỹ ã nĩ'?” he ag tóg mũ, ón kỹ.
Hã ra Jesus tóg ag mỹ: “ãjag mỹ sóg hur tó, hã ra ãjag tóg kri fi sór tũ nĩ,” he mũ. “Milagre hynhan sóg tĩ gé, inh panh tỹ inh mỹ nén tó ja ẽn. Ẽn ve kỹ ãjag tóg inh ki kanhró nỹtĩnh mũ vẽ.
Hã ra ãjag tóg kri fi sór tũ nĩ. Ãjag pijé inh mẽg tỹ carneiro ri ke nỹtĩ', hã kỹ ãjag tóg kri fi sór tũ nĩ.
Inh mẽg fag vỹ inh vĩ mẽg tĩ, fag ki kanhró sóg nĩ, hã kỹ fag tóg inh mré mũgtĩ.
Fag jagfy sóg ter ke mũ, kỹ fag tóg kãgter ke tũ nĩ. Mĩg vỹ fag kugmĩnh ke tũ pẽ nĩ gé, isỹ fag jy nĩgãn kỹ.
Inh panh tỹ inh mỹ ũn vin mũ fag hã vẽ, inh mẽg fag. Vẽnh kar kãfór ti nĩ. Kỹ ũ pijé ti tũ ag pigju tĩ', ti tỹ tỹ vẽnh kar kri ke nĩn kỹ.
Inh panh mré sóg tỹ ũn pir nĩ,” he tóg.
Ag tỹ ti vĩ tag mẽ kỹ ag tóg pó tỹ hẽn ri ke mãg mũ sir, pã'i ag, ag tỹ tỹ ti pin kỹ ti tén jé.
Hã ra Jesus tóg ag mỹ: “nén ũ há hã hynhan ja inh nĩ,” he mũ. “Inh panh tỹ inh mỹ: “tag han ra,” he mũ ẽn hã han inh tĩ. Sỹ nén han ja tỹ hẽ nỹ hỹn ãjag mỹ kórég nĩ', hã kỹ ãjag tóg isén sór mũ?“ he tóg.
Hã ra ag tóg ti mỹ: “ẽg pijé nén ũ há to ã tén sór mũ',” he mũ. “Ẽprã ke vỹ tỹ ã nĩ, ẽg mré ke vỹ tỹ ã nĩ, hã ra ã tóg vẽso: “Topẽ kósin vỹ tỹ inh nĩ,” he mũ. Ã tỹ Topẽ to vĩ kónãn hã vẽ. Tag to ẽg tóg ã tén ke mũ, pó tỹ ã pin kỹ,” he ag tóg mũ.
Kỹ tóg ag mỹ: “Topẽ vĩ tỹ rán kỹ nĩ ki tóg ẽprã ke ag to: “Topẽ ri ke ag nỹtĩ,” he tĩ.
Kỹ tóg ũ tỹ ti vĩ mẽg mũ ẽn ag mỹ: “Topẽ ri ke ãjag nỹtĩ,” he ja nĩ, Topẽ ti. Hã ra tóg ón tũ nĩgtĩ.
Hã kỹ tóg vẽnh mỹ tũ nĩ gé, sỹ ãjag mỹ: Topẽ kósin vỹ tỹ inh nĩ, hen kỹ. Inh panh vỹ inh kuprẽg, kỹ tóg inh jẽnẽ gé, isỹ ãjag ki jun jé. Topẽ to vĩ kónãn pijé'.
Isỹ inh panh vĩ ki króm tũ nĩ ra tóg há nĩnh mũ vẽ, ãjag tỹ inh vĩ kri fi sór tũ nỹtĩ ti.
Hã ra sóg ti vĩ ki króm tĩ. Kỹ inh vĩ tỹ ãjag mỹ kórég nĩn kỹ isỹ milagre hynhan mũ ẽn vem nĩ. Hã ki tóg ve há tĩ, isỹ inh panh ri ke nĩ ti, kỹ tóg inh ri ke nĩ gé,” he tóg.
Kỹ ag tóg ti vĩ to ti se sór mãn mũ sir, hã ra tóg kren mãn mũ gé.
Kỹ tóg vẽnh péju kỹ tĩ mũ, goj tỹ Jordão mãra. João vỹ ẽn tá vẽnh kar kygpég jẽ ja nĩgtĩ, ti tỹ ag kygpe vén kỹ. Ẽn ra tóg tĩ mũ sir, kỹ tóg tá nĩ nĩ, ti mré mũ tĩ ag mré.
Kỹ ũ tỹ hẽn ri ke ag vỹ tá ti venh kãmũ mũ. Ti to ag tóg jagnẽ mỹ: “ha vé, João vỹ milagre han ja tũ nĩ,” he mũ. “Hã ra tóg Jesus kãmén. Tó há han ja tóg nĩ. Ki hã tóg tó ja nĩ,” he ag tóg.
Kỹ tá ũ tỹ hẽn ri ke ag tóg ti ki ge mũ sir.
Kejẽn ũ tỹ Jesus to há ũ tóg kaga nỹ nĩ, ẽmã tỹ Betânia tá. Ti jijin hã vỹ: Lázaro, he mũ. Ti ve fi vỹ tỹ Maria fi nĩ, Marta fi ke gé. Betânia tá fag ẽmã nỹtĩ gé.
Maria ẽn fi vỹ kar kỹ kejẽn Jesus pẽn kri nén ger há kujẽg mũ, kỹ fi tóg fi gãnh tỹ ti pẽn kykũg mũ gé. Ẽn fi mré pafa mũ vỹ kaga nỹ nĩ.
Kỹ ti ve fag vỹ Jesus mỹ vẽnh vĩ jẽnẽg mũ. “Ã tỹ ũ to há nĩ ẽn vỹ kaga nỹ nĩ,” he fag tóg.
Kỹ tóg ti mré mũ tĩ ag mỹ: “ti pijé vẽnh kaga tag to ter ke mũ',” he mũ. “Topẽ tỹ tỹ ũn mág nĩ vỹ vẽnh ven ke mũ, ti kaga tugrĩn, ti kósin tỹ tỹ ũn mág nĩ ti ke gé,” he tóg.
Jesus vỹ Marta fi to há tãvĩ nĩ, fi jãvy fi to ke gé, Lázaro to ke gé.
Hã ra Jesus tóg, ti tỹ Lázaro kaga mẽg mũ ra ver ti venh tĩ tũ nĩ. Ti tỹ hẽ tá nĩ ẽn tá tóg ver kurã régre han.
Tag pãte tóg ti mré mũ tĩ ag mỹ: “mũ nỹ, ti ve jé,” he mũ.
Kỹ ag tóg ti mỹ: “Senhor, ẽg tỹ tá nỹtĩn kỹ pã'i ag tóg ã tén sór ja nĩ, pó tỹ ã pin kỹ. Ra tĩg sór tũg nĩ,” he mũ.
Hã ra tóg: “jatun mỹ sóg tĩg mũ, isũ han jé,” he mũ. “Ẽg tỹ kurã ki hẽn ra mũn kỹ ẽg tóg krĩm ke tũ nĩgtĩ. Ve há han ẽg tĩ.
Ẽg tỹ hã ra kuty ra hẽn ra mũn kỹ ẽg tóg krĩm ke tĩ,” he tóg.
Kỹ tóg ag mỹ: “ũ tỹ ẽg to há nĩ ẽn vỹ nũr nỹ, Lázaro ti,” he mũ. “Isỹ ti tỹ mrin ke han tĩg ke nẽ ha,” he tóg.
Kỹ ag tóg ti mỹ: “ti nũr nỹn kỹn kren ke mũ,” he mũ.
Hã ra tóg ti ter tó ja nĩ. Jó ag tóg: “ti nũr vẽ, ti vẽnhkán vẽ,” he mũ, to jykrén kỹ.
Kỹ tóg ag mỹ: “ter ti huri,” he mũ.
“Ãjag tugrĩn tóg inh mỹ sér tĩ, isỹ ti ter ve ja tũ nĩn kỹ. Ãjag tỹ isỹ nén han mũ ven kỹ ãjag tóg inh ki ge há han ke mũ. Mũ jé ha, ti ve jé,” he tóg.
Kỹ Tomé he mũ ẽn, ag tỹ ũ to: “ũn vẽgni,” he tĩ ẽn vỹ ti mré mũ tĩ ag mỹ: “mũ jé ha, ti mré, ẽg tỹ ti mré kãgter jé,” he mũ. Kỹ ag tóg mũ mũ sir.
Kỹ ag tóg Betânia tá junjun mũ. Hã ra Lázaro vỹ vẽnh kej tá nỹ nĩ. Kurã tỹ 4 (ke) vẽ sir, ag tỹ vẽnh kej tá ti fón ja kri.
Hã ra ag tóg Jerusalém kakó ki nỹtĩ, 3 (ke) quilômetros hỹn, ẽmã tỹ Betânia ki.
Judeu tỹ hẽn ri ke fag vỹ Marta fi venh kãmũ ja nĩ, Maria fi ke gé, fag mré kygfỹ jé, vẽser kri.
Kỹ Marta fi tóg ti kãtĩg mẽg mũ. Kỹ fi tóg tim ke tĩ mũ, ti ve jé. Jãvo Maria fi tóg fi ĩn krẽm nĩ nĩ.
Kỹ Marta fi tóg ti kato tẽ kỹ ti mỹ: “Senhor,” he mũ. “Ã tỹ kãnĩ ra ti ter ke tũ nĩ vẽ,” he fi tóg.
“Hã ra sóg ã ki kanhró nĩ. Ã tỹ Topẽ mỹ nén ũ to vĩn kỹ tóg ã mỹ nĩm ke mũ,” he fi tóg.
Kỹ tóg fi mỹ: “ã mré ke vỹ rĩr mãn ke mũ,” he mũ.
Kỹ fi tóg: “hỹ,” he mũ. “Vẽnh kar rĩnrĩr mãn ken kỹ tóg rĩr mãn ke mũ gé, ki kanhró sóg nĩ. Kurã tỹ ẽgno kã ke vẽ,” he fi tóg.
Hã ra Jesus tóg fi mỹ: “inh hã vỹ vẽnh kar rĩnrĩr mãn han tĩ,” he mũ. “Vẽnh kar rĩnrĩn mũ vỹ tỹ inh nĩ. Ũ tỹ inh ki rã mũ ẽn vỹ rĩr ke mũ, ti ter kỹ nỹ (hã) ra.
Kỹ ũn rĩr jẽ tóg, ti tỹ inh ki rã kỹ ter mãn ke tũ pẽ nĩ. Ã mỹ inh vĩ tag kri fig mũ'?“ he tóg.
“Hỹ, Cristo vỹ tỹ ã nĩ, Topẽ kósin ti, ũ tỹ ga kri jun ke mũ ẽn ti. Tag vỹ inh mỹ tỹ hã nĩ,” he fi tóg.
Kỹ fi tóg tĩ mũ, fi jãvy fi jé prẽr jé. Kỹ Marta fi tóg Maria fi tá jun kỹ fi mỹ: “ẽg Senhor vỹ jun, kỹ tóg ã ve sór mũ,” he mũ.
Kỹ fi tóg tim ke tĩ mũ, ti ve jé.
Hã ra tóg ẽmã ẽn ra rã ja tũ nĩ ver. Ver tóg tá nĩ nĩ, Marta fi tỹ hẽ tá ti mré vẽmén ja ẽn tá.
Kỹ Judeu fag vỹ vég mũ, Maria fi tỹ tim ke tĩg ẽn ti. Fi mré kygfỹ jé fag kãmũ ja nĩ. Fag tỹ fi tĩg ve kỹ fag tóg fi nón kãmũ mũ gé. “Fi hỹn ti kej ra tĩg sór mũ, tá fỹ jé,” he fag tóg mũ, hã kỹ fag tóg fi nón kãmũ mũ.
Kỹ Maria fi tóg Jesus tá jun mũ. Fi tỹ ti ve kỹ fi tóg ti pẽn krẽm mũg ke mũ. Ti mỹ fi tóg: “Senhor, ã tỹ kã nĩ ra ti ter ke tũ nĩ vẽ,” he mũ gé.
Kỹ tóg fi fỹ vég mũ, ũ tỹ hẽn ri ke fag ke gé, fi nón kãmũ mũ fag. Kỹ tóg ti mỹ e tãvĩ tĩ.
“Ti hẽ kã nỹ?“ he tóg mũ sir. Kỹ ag tóg ti mỹ: “mũ nỹ, ti ve jé,” he mũ.
Kỹ Jesus tóg fỹ mũ.
Kỹ ag tóg: “ha vé, ti to há tãvĩ tóg nĩ, hã kỹ tóg fỹ mũ,” he mũ.
Hã ra ag kã mĩ ũ tóg: “ti tỹ há' he ja tũ tóg nĩ,” he mũ. “Ũn kyvó kanẽ tỹ há' he ja tóg nĩ, ti tỹ hẽ ri ken kỹ ti tỹ há' he ja tũ nĩ nẽ, ti ter tũ nĩ jé? Ti mỹ tỹ hẽ ri ke tũ nĩ vỹ, ti kaga tỹ'?“ he ag tóg, Jesus to.
Kỹ tóg Jesus mỹ e tãvĩ tĩ. Kỹ tóg vẽnh kej ẽn ra tĩ mũ. Hã ra ti kej vỹ tỹ pãró nor tỹ há nĩ, kỹ ti kej tóg pó mág tỹ nĩfénh kỹ nĩ.
Kỹ tóg ag mỹ: “ha pó tag kunũ,” he mũ. Kỹ Marta fi, ũn ter kỹ nỹ ẽn ve fi vỹ ti mỹ: “Senhor, ti hỹn ger nỹ ha. Kurã tỹ 4 (ke) vẽ ha, ẽg tỹ ti fón ja kri,” he mũ.
Hã ra Jesus tóg fi mỹ: “ã mỹ sóg: ã tỹ inh ki rã há han kỹ ã tóg venh ke mũ, Topẽ tỹ tỹ ũn mág nĩ ti, he ja nĩ,” he mũ.
Kỹ ag tóg pó ẽn kunũg mũ. Kỹ tóg kanhkã ki ẽvãnh kỹ: “panh', inh mỹ tóg há tĩ. Inh vĩ tag jẽmẽg ã tóg mũ,” he mũ.
“Jẽmẽg ã tóg tĩ, inh vĩ ti, hã kỹ ã tóg sỹ ã mỹ vĩ tag jẽmẽg mũ gé. Hã ra sóg jamã há ra ã mré vĩ mũ, ũ tỹ ki nỹtĩ kar fag tỹ inh vĩ mẽ jé, fag tỹ inh ki ge jé, fag tỹ iso: “Topẽ tỹ ti jẽnẽ vẽ,” he jé,” he tóg.
Kỹ tóg jamã há ra prẽr mũ. “!..Lázaro, kuneg..!“ he tóg.
Kỹ ũn ter ja ẽn tóg kãtĩ mũ sir. Ti kej kã tá tóg kãkutẽ mũ sir, mỹr, ha mẽ. Ti pẽn vỹ sigse kỹ nỹtĩ, ti nĩgé ke gé, kỹ ti kakã vỹ pãg kỹ nĩ gé. Kỹ Jesus tóg ag mỹ: “ha ti kavã, ti tĩg jé,” he mũ. Kỹ ag tóg ti kavãn kãn mũ sir.
Kỹ ũ tỹ Maria fi mré kygfỹ jé kãmũ mũ tỹ hẽn ri ke fag vỹ Jesus ki ge mũ sir, fag tỹ ti tỹ ti rĩn mãn mũ ẽn ven kỹ.
Hã ra ũ ag tóg pã'i ag mỹ ti tónh mũ mũ.
Kỹ Topẽ tũ to pã'i ag vỹ vẽnh jyvẽn tĩ kar ag jé prẽr mũ. “Ẽg hỹn ti tỹ hẽ ri kenh ke mũ?“ he ag tóg mũ, Jesus to. “Milagre hynhan tóg tĩ.
Ẽg tỹ ti kato vãsãn tũ nĩn kỹ vẽnh kar vỹ ti ki genh ke mũ. Kỹ fóg tỹ Romano ag vỹ ẽg kato vãsãnsãn ke mũ. Topẽ ĩn kókén jé ag tóg ke mũ, kỹ ag tóg ẽg kãgtén kãn ke mũ gé, ha vem nĩ,” he ag tóg.
Hã ra pã'i ag kã mĩ ũ vỹ tỹ Caifás nĩ. Ẽn vỹ tóg ag mỹ: “to jykrén há han tũ ãjag nĩ,” he mũ.
“Tag to jykrén nĩ, ha mẽ. Ũn pir ter ke tóg kórég nĩ, hã ra tóg povo kãgter kãn kórég jakrẽm nĩ. Kỹ ti hỹn ẽg povo jagfy ter ke mũ, Jesus ti,” he tóg.
Hã ra tóg vẽsóg ki tag to jykrén ja tũ nĩ. Prỹg ẽn ki tóg tỹ Topẽ tũ to pã'i mág nĩ, hã kỹ Topẽ kuprĩg vỹ ti krĩn ja nĩ, ti tỹ Jesus to: “ẽg povo jagfy tóg ter ke mũ,” he jé.
Hã ra Judeu ag tãvĩ jagfy ke pijé'. Topẽ krẽ kar jagfy ke ja vẽ. Ti tỹ vẽnh kar tỹ ũn pir han sór ja vẽ, Jesus ti, hã jé tóg ẽg jagfy ter ja nĩ, ũ tỹ povo kar kã mĩ ti ki genh ke mũ ag kar jagfy.
Pã'i ag tỹ tỹ vẽmén kãr kỹ ag tóg ti tén ke to jykrén mũ sir.
Hã kỹ Jesus tóg vẽnh péju kỹ tĩ mũ, ga kórég ra, ẽmã tỹ Efraim ra. Judeu ag mĩ tóg tĩg mãn tũ nĩ sir. Efraim hã tá tóg nĩ nĩ ver, kỹ ti mré mũ tĩ ag vỹ ti mré tá nỹtĩ gé.
Hã ra Judeu ag tỹ fénhta tỹ Páscoa han ke ũ vỹ kakó tĩ ha. Kỹ ũ tỹ hẽn ri ke ag tóg fenhta to hã Jerusalém ra mũ mũ, ag jykre ki vẽnh jãnhkrigkrig jé.
Tá ag tóg Jesus jãvãnh mũ, Topẽ ĩn tá nỹtĩ kỹ. Kỹ ag tóg jagnẽ mỹ: “ti hỹn hẽ ri ke mũ? Ti mỹ fénhta venh kãtĩg mũ vỹ?“ he mũ.
Hã ra Topẽ tũ to pã'i ag vỹ vẽnh kar mỹ vẽnh vĩ jẽnẽ ja nĩgtĩ. “Ãjag tỹ ti ve kỹ ẽg mỹ tónh kãmũm nĩ,” he ja ag tóg nĩ. Ag tỹ ti se sór vẽ.
Fénhta tỹ Páscoa to hã ke vẽ sir, kurã tỹ 6 (ke) vỹ jy nỹ ha. Kỹ Jesus tóg Betânia ra tĩg mãn mũ, Lázaro jamã ra, ũn rĩr mãn mũ ẽn jamã ra.
Tá fag tóg Jesus mỹ fénhta han mũ. Kỹ Marta fi tóg vẽjẽn ki rĩr mũ. Lázaro vỹ Jesus mré nĩ nĩ, mesa to.
Kỹ Maria fi tóg nén ger há ma kãtĩ mũ, garafa fór, ũn kaja e. Ẽn tỹ fi tóg Jesus pẽn kri kujẽg mũ, kỹ fi tóg fi gãnh tỹ kykũg mũ, ti pẽn ti. Kỹ ger há ẽn tóg ĩn kar ẽn kri rũm ke mũ.
Kỹ tóg Judas Iscariotes mỹ e tĩ, ũ tỹ Jesus mré mũ ẽn ag kã ũ tag mỹ, ũ tỹ pã'i ag mỹ Jesus ven ke mũ tag mỹ. Fi tỹ ger há tỹ ti pẽn to tĩn kỹ tóg ti mỹ e tĩ, kỹ tóg fi to:
“fi tỹ ger há ẽn fón ke vẽ vẽ, jãnkamy tỹ hẽn ri ke to. Fi tỹ ũn jagãgtar ag mỹ jãnkamy ẽn tỹ vẽnh kãpópãm jé vẽ vẽ,” he mũ.
Hã ra tóg Jesus mỹ jãnkamy ki rĩr tĩ. Kỹ tóg ti jãnkamy péju tĩ. Hã kỹ tóg fi to tag tó ja nĩ. Ti tỹ ũn jagãgtar ag to jykrén ja pijé'. Ti tỹ jãnkamy ẽn mãn sór ja vẽ.
Hã ra Jesus tóg ti mỹ: “fi to vĩ tũg,” he mũ. “Fi tỹ nén ger há ẽn nĩm han ja vẽ, fi tỹ iser jé inh kri kujẽn jé, isỹ inh kej kã kã nỹ jé. Ki hã fi tóg han ja nĩ.
Ũn jagãgtar ag vỹ ãjag mré nỹtĩ, tũ' henh ke tũ ag tóg nĩ. Ag jãvo sóg kãnhmar ãjag mré nĩ mãn ke tũ nĩ ha,” he tóg.
Kỹ Judeu tỹ hẽn ri ke ag vỹ mẽg mũ, Jesus tỹ Betânia tá nĩ ti, kỹ ag tóg ti venh kãmũ mũ. Hã ra ag tóg Lázaro ve sór mũ gé, ũn rĩr mãn mũ ẽn ti.
Pã'i ag tóg Lázaro tén sór mũ gé sir.
Judeu tỹ hẽn ri ke ag vỹ Jesus ki ge kỹ nỹtĩ, ti tỹ Lázaro rĩn mãn ja tugrĩn, hã kỹ ag tóg ti tén sór mũ.
Tỹ vaj kỹ Jesus tóg Jerusalém ra tĩ mũ. Kỹ ũn e ag tóg ti tĩg mẽg mũ sir, ũ tỹ fénhta venh kãmũ mũ ẽn ag.
Kỹ ag tóg ti ve jé kãpa mũ. Tãnh féj génh kỹ ag tóg ti venh kãmũ mũ. Kỹ ag tóg: “!..Viva..!“ he mũ. “!..Sér tóg tĩ ẽg mỹ..! !..Ẽg jóg mág vỹ ti jẽnẽ..! !..Israel kri pã'i mág pẽ vẽ..!“ he ag tóg, prẽnprẽr kỹ.
Hã ra Jesus vỹ burrico sĩ ve ja nĩ, kỹ tóg kri nĩ kỹ Jerusalém ra tĩ mũ. Hã ra tóg rán kỹ nĩ, Topẽ vĩ tỹ rán kỹ nĩ ki, ti tỹ burrico sĩ kri tĩg ke ti, ha mẽ:
“Kamẽg tũg nĩ, Sião tá ke kar',” he tóg. “Ãjag pã'i mág vỹ ũri jun ke mũ ha. Burrico sĩ kri tóg jun ke mũ ha,” he ja tóg nĩ, Topẽ vĩ rán ki, Jesus to.
Kurã ẽn kã ag tóg ti rá tag to jykrén ja tũ nĩ ver, Jesus mré mũ tĩ ag. Ti tỹ kanhkã ra vỹn ke kar kỹ hã ag tóg kejẽn to jykrén mũ, ti to rán kỹ nĩ ẽn to.
Ũ tỹ Jesus mỹ prẽnprẽr mũ ag kã mĩ ũ ag tóg Lázaro ve ja nĩ, Jesus tỹ ti rĩn mãn kỹ. Ti tỹ vẽnh kej kã kã nỹ ra Jesus tóg ti jé prẽr kỹ ti rĩn mãn ja nĩ. Ũ tỹ tag vég mũ ẽn ag vỹ jagnẽ mỹ kãmén mũ sir.
Hã kỹ ũn e ẽn ag tóg Jesus kato pétẽ mũ, ti tỹ jun ke kỹ. Ũ ter kỹ nỹ rĩr mãn ẽn ve ja tũ ag tóg nỹtĩ, kỹ tóg ag mỹ e tĩ.
Kỹ pã'i ag tóg jagnẽ mỹ: “ha vé, ag pijé ẽg vĩ jẽmẽ sór mũ'. Ti hã mré ag tóg mũ mũ,” he mũ, ti to jũgjũ kỹ.
Fénhta venh kãmũ mũ ag vỹ e nỹtĩ. Ag kã mĩ ũ vỹ tỹ ga tỹ Grécia tá ke nỹtĩ gé.
Ẽn ag vỹ Jesus ve sór mũ. Hã kỹ ag tóg Filipe mré vĩ mũ. Tỹ tóg ga tỹ Galiléia tá ẽmã tỹ Betsaida tá ke nĩ, Filipe ti. Kỹ fóg tỹ Grego ẽn ag tóg ti mỹ: “ẽg tỹ Jesus venh há tóg tĩ,” he mũ.
Kỹ tóg André mỹ tónh tĩ mũ, kỹ ag tóg jagnẽ mré Jesus mỹ tónh mũ mũ.
Hã ra Jesus tóg ag mỹ: “inh kurã vỹ hur jun. Topẽ vỹ isỹ ũn mág han ke mũ ha. Tỹ sóg ẽprã ke fi kósin nĩ,” he mũ.
“Ki hã sóg tó mũ. Isén jé ag tóg ke mũ, ũn e ag tỹ isugrĩn rĩnrĩr nỹtĩ jé. Ẽg tỹ nén ũ fy krãn ri ke ti nĩ. Ti krãn ẽg tóg tĩ, ga ki, kỹ tóg vag tĩ, nén ũ fy fár ti. Hã ra ti fy ẽn tóg rĩr mãn kỹ mur mũ, kỹ tóg mog kỹ kanẽ e han mũ. Ẽg tỹ ti krãn tũ nĩ ra tóg kanẽn ke tũ nĩ vẽ.
Ẽn ri ke tóg nĩ, ẽg mré hã. Ẽg hã vỹ tỹ nén ũ fy ri ke nỹtĩ gé. Ẽg tỹ ẽprã rĩr nĩ tag to: “nén ũ tũ vẽ,” hen kỹ ẽg tóg ẽg rĩr krỹg ja tũ ẽn venh ke mũ. Jãvo ẽg tỹ ẽprã rĩr nĩ tag tãvĩ ve sór kỹ ẽg rĩr krỹg ja tũ ẽn venh ke tũ nĩ sir.
Ãjag tỹ inh rãnhrãj han sór kỹ inh ri ke han nĩ, kỹ ãjag tóg tỹ inh mré ke nỹtĩnh mũ. Kỹ ãjag tóg inh mré kanhkã tá nỹtĩnh ke mũ gé. Kỹ inh panh vỹ ãjag tỹ ũn mág han ke mũ gé,” he tóg, Jesus ti.
“Ũri tóg inh mỹ e tĩ,” he tóg. “Krĩ kufy jagy isóg nĩ. Ge ra sóg inh panh mỹ: inh kren han nĩ, inh jagtar tũ nĩ jé, he sór tũ nĩ. Inh vẽsỹrénh hã jé sóg kãtĩg, ti tỹ inh mỹ jagy pẽ (hã) ra.
Tag tó jé sóg ke mũ, inh panh mỹ, hã vỹ: vẽnh kar mỹ ven nĩ, ã tỹ tỹ ũn mág nĩ tag ti, he mũ,” he tóg. Ti tỹ tag tó kỹ vãhã Topẽ tóg ti mỹ vĩ mũ, kanhkã tá nĩ kỹ. Kỹ tóg jamã há ra ti mỹ: “ag mỹ sóg ven huri. Hã ra sóg ag mỹ ven mãn ke mũ gé, isỹ tỹ ũn mág nĩ ti,” he mũ.
Kỹ ũn e ag tóg mẽg mũ, Topẽ vĩ ti, ag tỹ ẽprã nỹtĩ ra. Kỹ ag tóg ti vĩ to: “ta tỹ tỹrỹr he hỹn,” he mũ. Ag tỹ ki kagtĩg nỹtĩn kỹ ag tóg Topẽ vĩ to: “ta hỹn,” he mũ. Hã ra ũ ag tóg: “Topẽ tỹ jẽnẽ jafã ũ hỹn ti mré vẽmén,” he mũ gé.
Hã ra Jesus tóg ag mỹ: “Topẽ pijé isugrĩn vĩ ja nĩ'. Ãjag tugnĩn ke ja vẽ,” he mũ.
“Topẽ tỹ ẽprã ke ag jykre to: “kórég ti nĩ,” he vẽ. Ti tỹ tag ki ũn mág ẽn kutẽm ke vẽ, Japo he mũ ẽn ti.
Hã jé ag tóg kynhmỹ isanh ke mũ. Ẽn kã sóg ũ tỹ inh ki ge sór mũ kar krĩn ke mũ, povo ag kar kã mĩ, ha vem nĩ,” he tóg.
Ti tỹ ti mré mũ tĩ ag mỹ ti ter ke kãmén hã vẽ, ag tỹ krunh to ti sanh ke ti.
Kỹ vẽnh kar ag tóg ti mỹ: “hã ra ag tóg ẽg mỹ: “Cristo vỹ ter ke tũ nĩ,” he tĩ. Topẽ vĩ ki ti nẽji rán kỹ nĩ,” he mũ. “Jãvo ã tóg ẽg mỹ: ẽprã ke fi kósin ẽn tỹ ag tóg kynhmỹ ti sanh ke mũ, he mũ. Ũ to ke nẽ, hỹn, ẽprã ke fi kósin ẽn?“ he ag tóg.
Kỹ tóg ag mỹ: “ver sóg ãjag mré nĩ nĩ, sỹ ãjag mỹ kurã han jé,” he mũ. “Kurã ki inh japry jagma mũm nĩ. Kãnhmar ti kuty nỹnh mũ. Ãjag tỹ kuty ra inh jamĩn jagma mũ sór kỹ ãjag tóg vãgfor mũnh ke mũ.
Isỹ ver ãjag mré nĩn kỹ inh ki ge sórm nĩ, ãjag tỹ tỹ inh mré ke nỹtĩ jé. Kỹ ãjag tóg kurã ki nỹtĩ, isỹ tỹ jẽngrẽ ri ke nĩn kỹ,” he tóg. Ti tỹ tag tó kar kỹ tóg vẽnh péju jé tĩ mũ.
Jesus vỹ ag rĩnve nén tỹ hẽn ri ke hynhan ja nĩgtĩ, milagre tỹ hẽn ri ke, hã ra ag tóg ti ki ge sór ja tũ nĩgtĩ.
Hã ra Isaías vỹ tag rán ja nĩgtĩ gé. “Ẽg jóg mág, isỹ ag mỹ ã kãmén mũ ra ag tóg inh vĩ kri fi sór tũ nĩ. Ag tỹ ã tỹ nén han mũ ẽn vég mũ ra ag tóg: “Topẽ jykre vỹ tar nĩ,” he ja tũ nĩ,” he ja tóg nĩgtĩ. Hã ra tóg ge nĩgtĩ gé, Jesus tỹ ag mỹ Topẽ vĩ tó mũ ra, ti tỹ ag mỹ milagre hynhan mũ ra.
Ti ki ge jãvãnh ag, hã kỹ Isaías tóg ag to tag tó ja nĩ gé, ha mẽ:
“Topẽ vỹ ag kyvó han, nĩgrẽg kutu, hã kỹ ag tóg mẽg tũ nĩgtĩ. Kỹ ag tóg to jykrén sór tũ nĩgtĩ gé. Kỹ ag tóg inh ki ge sór tũ nĩgtĩ gé. Kỹ sóg ag tỹ há' henh ke tũ nĩ gé,” he ja tóg nĩgtĩ gé, Isaías ti.
Isaías vỹ Jesus ve ja nĩgtĩ, ti tỹ tỹ ũn mág nĩ ti, ũn tar ti. Jesus mur ke to hã ke ja vẽ, vãsỹ. Ti tỹ ti ve hã kỹ tóg ti to tag tó ja nĩgtĩ.
Hã ra ũ ag tóg ti ki ge kỹ nỹtĩ gé, pã'i ũ ag mré hã. Hã ra ag tóg tó sór tũ nĩgtĩ. Pã'i tỹ Jesus to kórég ag kamẽg ag tóg tĩ, hã kỹ ag tóg tó sór tũ nĩ. “Ẽg vẽnh kanhrãn jafã tá ag ẽg pan ke mũ, ẽg tỹ ẽg mré ke ag mré tá vẽnh mãn kỹ nỹtĩ tũ nĩn jé,” he ag tóg mũ.
Ẽprã ke ag tỹ ag to vĩ há han mũ tag vỹ ag mỹ sér tĩ, kỹ Topẽ tỹ ag mỹ vĩ há han mũ vỹ ag mỹ pãgsĩ nĩ.
Kỹ Jesus vỹ jamã há ra vẽnh kar mỹ: “ãjag tỹ inh ki ge kỹ ãjag tóg ũ tỹ inh jẽnẽg mũ ẽn ki ge mũ gé,” he mũ.
“Ãjag tỹ inh ve kỹ ãjag tóg ũ tỹ inh jẽnẽg mũ ẽn ti vég mũ gé.
Sỹ ãjag mỹ kurã han hã jé sóg kãtĩg. Ãjag tỹ inh ki ge kỹ sóg ãjag mỹ kuty ẽn tỹ tũ' he mũ.
Ãjag tỹ ón kỹ inh vĩ mẽg mũ ra sóg ãjag mỹ: kórég ãjag nỹtĩ, henh ke tũ nĩ. Inh pijé ãjag mỹ: kórég ãjag nỹtĩ, he jé kãtĩg'. Sỹ ãjag krenkren han hã jé sóg kãtĩg.
Ãjag tỹ iso é he kỹ, ãjag tỹ inh vĩ to é he kỹ ãjag jykre kórég ẽn tóg vẽnh ven mũ, ha vem nĩ. Isỹ ãjag mỹ inh vĩ tó mũ ra ãjag tóg inh vĩ kri fi jãvãnh nỹtĩ. Hã tugrĩn tóg vẽnh ven ke mũ, ãjag jykre kórég ti, kurã tỹ ẽgno kã hã.
Inh pijé isỹ vẽsóg ki nén to jykrén mũ ẽn tó tĩ'. Inh panh vĩ hã tó sóg tĩ, ũ tỹ inh jẽnẽg mũ ẽn vĩ ti. Ẽn vỹ inh mỹ: “tag tóm nĩ, tag tó tũg nĩ,” he tĩ.
Ti tỹ inh mỹ nén tó mũ vỹ ãjag rĩnrĩr han ke mũ, ki kanhró sóg nĩ. Hã kỹ sóg inh panh tỹ inh mỹ nén tó mũ ẽn hã tó tĩ, tag tãvĩ,” he tóg, Jesus ti.
Hã ra fénhta tỹ Páscoa vỹ kakó tãvĩ tĩ sir, hã ra tóg tá krỹg tũ nĩ ver. Kỹ Jesus vỹ ki kanhró nĩ, ti tỹ ũri ter ke ẽn ti. Ti kurã vỹ jun ja nĩ, ti tỹ ti panh ra tĩg jé. Ti mré mũ tĩ ag to tóg há tãvĩ ja nĩgtĩ, ag tỹ tỹ ti tũ nỹtĩn kỹ. Kỹ tóg ti ter ke kurã ẽn kã ag to há tãvĩ nĩ gé, tag ki, ẽprã.
Kỹ tóg rãkãnh kỹ ag mré jẽg mũ. Hã ra Japo vỹ Judas krĩn huri, ti tỹ pã'i ag mỹ Jesus ven tĩg jé, ag tỹ ti se jé. Judas Iscariotes ẽn vẽ, Simão kósin ẽn.
Hã ra Jesus tóg ki kanhró nĩ, ti tỹ Topẽ tá kãtĩg ja ẽn ki, kỹ tóg ki kanhró nĩ gé, ti tỹ ra tĩg mãn ken ki. Kỹ Topẽ tóg ti tar han mũ gé, ti tỹ nén ũ kar ki ag mỹ tỹ ũn mág jẽ jé. Ẽn ki kanhró tóg nĩ gé.
Tag kar to jykrén kỹ tóg vãhã jẽgnẽ mũ sir, jẽn kar kỹ. Jẽgnẽ kỹ tóg ti capa kunũnh kỹ vẽnh pẽfĩn jafã tỹ vẽnh pẽfĩg mũ.
Goj tỹ tóg pénky kã ki kujẽg mũ, kỹ tóg ti mré mũ tĩ ag pẽn kugpég mũ. Vẽnh péfĩn jafã ẽn tỹ tóg ag pẽn kykũg mũ.
Kỹ tóg Simão tá jun mũ gé, ti pẽn kugpe jé. Hã ra tóg ti mỹ: “ã pijé inh pẽn kugpenh mũ',” he mũ.
Hã ra tóg ti mỹ: “ã pijé ki kanhró nĩ', sỹ ã mỹ nén han mũ ti',” he mũ. “Kar kỹ ã tóg kejẽn to jykrén ke mũ, ha vem nĩ,” he tóg.
Hã ra Simão tóg ti mỹ: “vó, inh pẽn kugpenh ke tũ ã tóg nĩ,” he mãn mũ. Kỹ Jesus tóg ti mỹ: “isỹ ã pẽn kupég tũ nĩn kỹ ã pijé tỹ isũ nĩnh mũ',” he mũ.
Kỹ Simão tóg ti mỹ: “inh kupe kãn nĩ, ge kỹ, inh pẽn, inh krĩ, inh nĩgé ke gé,” he mũ.
Hã ra tóg ti mỹ: “ẽg mro kar kỹ ẽg jãnhkri nỹtĩ, kỹ ẽg tóg ẽg pẽn hã kugpég tĩ,” he mũ. “Jãnhkri ãjag nỹtĩ, hã ra ãjag kã mĩ ũn pir vỹ jãnhkri tũ nĩ,” he tóg.
Ũ tỹ pã'i ag mỹ ti ven ke mũ ẽn ki kanhró tóg nĩ, hã kỹ tóg ag mỹ: “ãjag kã mĩ ũn pir vỹ jãnhkri tũ nĩ,” he mũ.
Kỹ tóg ag pẽn kugpe kãn mũ sir. Kar kỹ tóg ti kur rĩnh mãn mũ, kỹ tóg nĩ mãn mũ. Kỹ tóg ag mỹ: “ãjag mỹ sỹ nén han mũ ki kanhró nỹtĩ?“ he mũ.
“Iso ãjag tóg: Senhor, he tĩ. Tó há han ãjag tĩ. Tỹ sóg ãjag Senhor nĩ.
Kỹ sóg tỹ ãjag kanhrãn tĩ nĩ gé. Hã ra sóg ãjag pẽn kugpé. Hã kỹ tóg há tĩ, ãjag tỹ jagnẽ mỹ jagnẽ pẽn kugpe kỹ, inh ri ke han kỹ.
Sỹ ãjag kanhrãn sór vẽ, hã kỹ sóg ãjag mỹ ãjag pẽn kugpé. Inh ri ke han nĩ.
Ki hã sóg tó mũ, ha mẽ. Camarada pijé ti patrão kãfór nĩ'. Kỹ ẽg tỹ ũ jẽnẽn kỹ tóg ũ tỹ ti jẽnẽg mũ ẽn kãfór tũ nĩ gé.
Tag ki kanhró ãjag nỹtĩ, kỹ tóg há tĩ, ãjag tỹ inh ri ke han kỹ.
Ãjag kã mĩ ũ tóg tag han ke tũ nĩ, ki kanhró sóg nĩ. Ãjag kuprẽg inh, kỹ sóg ãjag ki kanhró nĩ. Tag vỹ ãjag kã mĩ ũ to rán kỹ nĩ, ha mẽ: “ũ tỹ inh mré inh jamĩ ko mũ ẽn vỹ isovãnh ke mũ ha,” he tóg, Topẽ vĩ tỹ rán kỹ nĩ ki. Isỹ tag ve jé sóg ãjag kuprẽg.
Ũri sóg ãjag mỹ tó mũ, ti tỹ isovãnh ke to hã, ãjag tỹ ẽn ve kỹ inh ki ẽkrég' he jé. Ẽn ve kỹ inh ki ge kỹ nỹtĩm nĩ jãvo.
Ki hã sóg tó mũ, ha mẽ. Isỹ ãjag jẽgnẽnh ke vẽ. Kỹ ũ tỹ ãjag mỹ vĩ há han kỹ tóg inh mỹ vĩ há han ke mũ gé, hã ra tóg ũ tỹ inh jẽnẽg mũ ẽn mỹ vĩ há han ke mũ gé,” he tóg.
Jesus tỹ tag tó kar kỹ tóg ti mỹ e tĩ. Krĩ kufy jagy ti nĩ, kỹ tóg ti mré mũ tĩ ag mỹ: “ki hã sóg tó mũ,” he mũ. “Ãjag kã mĩ ũ vỹ pã'i ag mỹ inh ven ke mũ,” he tóg.
Kỹ tóg ag mỹ e tĩ. Ki kagtĩg ag nỹtĩ, kỹ ag tóg véké jagnẽ ki ẽvãnh mũ.
Hã ra ũ tóg Jesus rã hã nĩ nĩ, ẽn kã, ti tỹ ti to há nĩn kỹ.
Kỹ Simão tóg ti mỹ ti nĩgé ven mũ, ti tỹ ti mỹ: “ũ to ke nẽ?“ he jé.
Kỹ tóg ti to grẽn ke kỹ ti mỹ: “Senhor, ũ to ke nẽ?“ he mũ.
Kỹ Jesus tóg ti mỹ: “ẽmĩ tỹ sóg ti kume kã tỹ pun ke kỹ ti mỹ nĩm ke mũ. Ẽn hã vẽ,” he mũ. Kỹ tóg ẽmĩ mãn kỹ ti kume kã tỹ pun ke mũ sir, kỹ tóg Judas mỹ nĩm mũ, Simão Iscariotes kósin ẽn mỹ.
Kỹ Judas tóg ko mũ. Ti tỹ ko kar mũ ra vẽsỹmér Satanás tóg ti kã ra rã ja nĩ sir. Kỹ Jesus tóg ti mỹ: “ã tỹ nén han sór mũ ẽn han tĩg nĩ, to fũrũn nĩ,” he mũ.
Hã ra ũ ag tóg ki kagtĩg nỹtĩ, Jesus tỹ ti mỹ nén tó mũ ẽn ki.
Judas vỹ ag jãnkamy ki rĩr tĩ. Hã kỹ ag kã mĩ ũ tóg: “ti hỹn ti mỹ: “ẽg mỹ fénhta to kũpra ũ han tĩg, he mũ, ke tũ nĩ kỹ ti tỹ ũn jagtar ag mỹ nén ũ nĩm ke hỹn,” he ag tóg mũ.
Hã ra Judas tóg ẽmĩ ẽn ko kar kỹ króm ke kãkutẽ mũ, re mĩ. Hã ra tóg kuty nỹ.
Judas tĩg kar kỹ Jesus tóg ti mré mũ tĩ ag mỹ: “vãhã tóg vẽnh ven ke mũ, isỹ tỹ ũn mág nĩ ti,” he mũ. “Tỹ sóg ẽprã ke fi kósin nĩ. Hã ra sóg vẽnh kar mỹ Topẽ tỹ tỹ ũn mág nĩ tag ven ke mũ gé.
Isỹ vẽnh kar mỹ Topẽ tỹ tỹ ũn mág nĩ ven kỹ Topẽ tóg vẽnh kar mỹ isỹ tỹ ũn mág nĩ ti ven ke mũ gé. Vẽsỹmér tóg tag han ke mũ, Topẽ ti, ha vem nĩ,” he tóg.
“Inh jãvy', ãjag mré sóg nĩ sĩ pẽ han mũ ver. Inh jãvãnh jé ãjag tóg ke mũ, hã ra ãjag tóg inh venh ke tũ nĩ. Tag tó inh, Judeu ag mỹ, hã ra sóg ãjag mỹ tag hã tó mũ gé, hã vỹ: ãjag pijé isỹ hẽn ra tĩg ke mũ ẽn ki kanhró nỹtĩ', he mũ.
Kỹ sóg ãjag mỹ vẽjykre tãg nĩm sór mũ, hã vỹ: jagnẽ to há, he mũ. Ãjag to há tãvĩ sóg nĩ gé. Tag ri ke han nĩ, jagnẽ mỹ. Vẽjykre tãg hã vẽ.
Ãjag tỹ jagnẽ to há nỹtĩn kỹ vẽnh kar vỹ ãjag jykre ki kanhrãn ke mũ. “Ti mré ke vỹ tỹ ag nỹtĩ,” he jé ag tóg ke mũ ãjag to, ag tỹ ãjag jykre há ve kỹ,” he tóg.
Kỹ Simão tóg Jesus mỹ: “Senhor, ã tỹ hẽ ra tĩg sór nẽ?“ he mũ. Kỹ tóg: “ẽn ra ã tĩg ke tũ nĩ ver, inh mré,” he mũ. “Kar kỹ ã tóg kejẽn ẽn ra tĩg ke mũ gé, inh nón,” he tóg.
Kỹ Simão tóg ti mỹ: “isỹ ã mré tĩg há tóg tĩ. Isỹ ã tugrĩn ter kỹ tóg inh mỹ tỹ nén ũ tũ nĩnh mũ,” he mũ.
Hã ra tóg: “vó, ũri ã tóg ón kỹ iso: ti ki kagtĩg sóg nĩ, he tãgtũ han ke mũ, galo kynkyr ke to hã. Ki hã sóg tó mũ, ha vem nĩ,” he mũ.
Kỹ tóg ag mỹ: “krĩ kufy han tũg nĩ,” he mũ gé. “Inh ki rã há han nĩ, kỹ Topẽ ki rã há han nĩ gé.
Inh panh jamã tá ãjag ĩn vỹ e nỹtĩ, ki hã sóg tó mũ. Ti tỹ tá tũ nỹtĩ ra sóg tónh ke tũ nĩ vẽ. Ra tĩg jé sóg ke mũ, isỹ ãjag mỹ ãjag ĩn kãnkãn jé.
Isỹ kãnkãn kar kỹ sóg tá kãtĩg mãn ke mũ gé, sỹ ãjag tatĩn tĩg jé, kỹ ãjag tóg inh mré tá nỹtĩnh mũ.
Ti to ẽpry ki kanhró ãjag nỹtĩ, sỹ hẽ ra tĩg ke to ẽmĩn ti,” he tóg.
Kỹ Tomé tóg: “ẽg pijé ã tỹ hẽn ra tĩg ke mũ ki kanhró nỹtĩ',” he mũ. “Hã kỹ ẽg tóg ti to ẽpry ki kagtĩg nỹtĩ gé,” he tóg.
Kỹ Jesus tóg ag mỹ: “ti to ẽmĩn vỹ tỹ inh nĩ,” he mũ. “Vẽnh vĩ há hã tó sóg tĩ. Inh hã vỹ ãjag rĩnrĩr han ke mũ. Ũ tỹ hã ra inh ki rã tũ nĩn kỹ tóg inh panh venh ke tũ pẽ nĩ.
Ãjag tỹ inh ki kanhró nỹtĩn kỹ ãjag tóg inh panh ki kanhró nỹtĩ gé. Inh ki kanhrãn ãjag tóg huri, inh ve ãjag tóg huri,” he tóg.
Kỹ Filipe tóg ti mỹ: “ẽg mỹ ẽg jóg mág ti ven nĩ. Ẽg tỹ ti venh há tóg tĩ,” he mũ.
Kỹ tóg: “ã mỹ inh ki kagtĩg nĩ ver', isỹ ãjag mré tĩg mág ja ra?“ he mũ. “Ã tỹ inh ve kỹ ã tóg inh panh ti vég mũ gé. Hã ra ã tóg inh mỹ: ẽg mỹ ti ven nĩ, he mũ.
Inh panh mré sóg tỹ ũn pir nĩ, kỹ tóg inh mré tỹ ũn pir nĩ gé. Ã mỹ tag kri fig tũ'? Inh pijé isỹ vẽsóg ki nén to jykrén mũ tó tĩ'. Inh panh tỹ nén tó mũ hã tó sóg tĩ, ti tũ hã han sóg tĩ. Kỹ tóg inh mré nén kar han tĩ.
Inh vĩ kri fim nĩ, isỹ ã mỹ: inh panh mré sóg tỹ ũn pir nĩ, hen kỹ. Ã tỹ hã ra inh vĩ kri fi sór tũ nĩn kỹ isỹ nén han mũ ẽn ki ẽvãnh nĩ, ã tỹ to jykrén há han jé.
Ki hã sóg tó mũ, ha mẽ. Ũ tỹ inh ki rã há han mũ ẽn vỹ isỹ nén han mũ ri ke han ke mũ gé, hã ra tóg isỹ nén han mũ kãfór han ke mũ, ha vem nĩ, isỹ ũri inh panh venh tĩg ken kỹ.
Kỹ sóg ãjag tỹ inh mỹ nén ũ to vĩ mũ ẽn hynhan kãn ke mũ, isỹ tỹ ãjag kãke nĩn kỹ. Isỹ vẽnh kar mỹ inh panh tỹ tỹ ũn mág nĩ ven ke vẽ, hã jé sóg ãjag mỹ ãjag tỹ nén to vĩ mũ ẽn hynhan ke mũ.
Kỹ, ãjag tỹ inh mỹ nén ũ to vĩn kỹ sóg ẽn hynhan kãn ke mũ, isỹ tỹ ãjag kãke nĩn kỹ, ha vem nĩ,” he tóg, Jesus ti.
“Ãjag tỹ iso há nỹtĩn kỹ isỹ ãjag mỹ nén tó mũ han nĩ.
Kỹ isóg inh panh mỹ ti kuprĩg to vĩnh ke mũ, ti tỹ ãjag mỹ ti jẽnẽ jé, ti tỹ tỹ ãjag jagrẽ nĩ jé, ti tỹ ãjag tar han jé, kỹ tóg ãjag tovãnh mãn ke tũ nĩ. Ãjag mỹ tóg ki hã tónh ke mũ.
Hã ra tóg ũ tỹ inh ki ge jãvãnh ẽn ag mỹ nén ũ tónh ke tũ nĩ, ag tỹ ti ki kagtĩg nỹtĩn kỹ. Ag jãvo ãjag tóg ti ki kanhró nỹtĩ. Ãjag kã tá tóg ãjag mré nĩ nĩ, Topẽ kuprĩg ti,” he tóg.
“Inh pijé ãjag tovãnh ke mũ'. Isĩ mũ ra sóg vỹn kenh ke mũ, ãjag to.
Kãnhmar ũ tỹ inh ki ge jãvãnh ẽn ag tóg inh ve mãn ke tũ nĩ. Ag jãvo ãjag tóg inh ve mãn ke mũ. Rĩr inh nĩ nĩ, kỹ ãjag tóg inh ri kén rĩnrĩr mãn ke mũ gé.
Kurã ẽn kã ãjag tóg inh ki kanhrãn há han ke mũ, isỹ inh panh mré tỹ ũn pir nĩ ẽn ti. Kỹ ãjag tóg inh mré tỹ ũn pir nỹtĩnh ke mũ gé, ha mẽ,” he tóg.
“Ũ tỹ inh vĩ hã ki kanhrãn kỹ ki króm mũ ẽn hã vỹ iso há nĩ. Kỹ ũ tỹ iso há nĩ ẽn to inh panh tóg há tãvĩ nĩ gé. Ẽn to sóg há tãvĩ nĩ gé. Ẽn vỹ inh venh ke mũ,” he tóg.
Kỹ Judas tóg ti ki jẽmẽg mũ. Judas Iscariotes pijé', Judas ũ vẽ. Ẽn vỹ Jesus mỹ: “ẽg mỹ ã tóg vẽnh ven sór mũ, hã ra ã tóg ũ tỹ ã ki ge sór tũ ag mỹ vẽnh ven sór tũ nĩ,” he mũ.
Kỹ Jesus tóg: “ũ tỹ iso há nỹtĩ ag vỹ inh vĩ ki króm ke mũ,” he mũ. “Ũ tỹ inh vĩ ki króm mũ to inh panh tóg há nĩ, kỹ tóg ti mré ẽmãn ke mũ. Kỹ sóg ti mré ẽmãn ke mũ gé.
Ũ tỹ iso há tũ ẽn vỹ inh vĩ han sór ke tũ nĩ gé. Inh pijé inh vĩ hã tó tĩ'. Ũ tỹ inh jẽnẽg mũ ẽn vĩ hã tó sóg tĩ, inh panh vĩ ti,” he tóg.
“Ãjag mré sóg nĩ nĩ ver, kỹ sóg ãjag mỹ tag kãmén mũ.
Isĩg kar kỹ sóg vẽsỹmér ũ tỹ ãjag tar han ke mũ ẽn jẽnẽnh ke mũ, hã vỹ: Topẽ kuprĩg, he mũ. Inh panh vỹ ãjag mỹ ti jẽnẽnh ke mũ. Ẽn vỹ nén ũ kar to ãjag kanhrãn há han ke mũ. Kỹ tóg ãjag mỹ tó mãn ke mũ gé, sỹ ãjag mỹ nén tó mũ kar ti, ãjag tỹ kã jatun tũ nĩ jé,” he tóg.
“Ãjag krĩ kãnhvy han jé sóg ke mũ. Sỹ ãjag mỹ nén nĩm ke mũn hã vẽ. Hã ra tóg ũ tỹ inh ki ge jãvãnh ag krĩ kãnhvy sĩ ẽn ri ke tũ nĩ. Krĩ kãnhvy pẽ ãjag nỹtĩnh ha. Hã kỹ krĩ kufy han tũg nĩ. Kanẽ jur han tũg nĩ gé.
Inh vĩ tag mẽ ãjag tóg huri, isỹ ãjag mỹ: tĩg jé sóg ke mũ, kar kỹ sóg ãjag to vỹn kenh ke mũ gé, he mũ ti. Ãjag tỹ iso há nỹtĩ ra tóg ãjag mỹ sér tĩnh mũ vẽ, isỹ inh panh venh tĩg ke ti. Inh panh vỹ inh kãfór nĩ.
Ũri sóg ãjag mỹ tag kãmén mũ, ãjag tỹ ẽn venh ke to hã. Kỹ ãjag tỹ ẽn ven kỹ inh mĩ ẽkrén nĩ. Ẽn kã inh ki ge kỹ nỹtĩm nĩ.
Isỹ ãjag mré vẽmén tag vỹ rur nĩ ha. Ẽprã pã'i mág jun ke nẽ ha. Hã ra ti pijé tỹ inh kri ke nĩ'.
Hã ra sóg ẽprã ke kar ag mỹ inh jykre ven sór mũ, isỹ inh panh to há tãvĩ nĩ ti. Hã kỹ sóg inh panh tỹ inh mỹ nén tó mũ ẽn han kãn tĩ. Mũ jé ha, re ra,” he tóg.
Ag mũn kỹ Jesus tóg ag mỹ: “uva fa ri ke inh nĩ,” he mũ. “Inh panh vỹ ũ tỹ uva ki rĩr tĩ ẽn ri ke nĩ.
Kỹ ãjag uva tóg pẽ ri ke nỹtĩ. Ũ tỹ inh vĩ han sór tũ ẽn ag hã vỹ tỹ uva pẽ kanẽn vãnh ẽn ri ke nỹtĩ. Ẽn kym kỹ tóg fón tĩ, inh panh ti. Kỹ tóg ũn kanẽn há han mũ ẽn ki rĩr há han tĩ, ẽn féj rógrãm tóg tĩ, ti tỹ kanẽ e han jé.
Ãjag tỹ há' he tóg huri, ãjag tỹ inh vĩ kri fi tugrĩn.
Isovãnh tũg nĩ, kỹ sóg ãjag tovãnh ke tũ pẽ nĩ gé. Uva pẽ tỹ uva fa to nỹtĩn kỹ tóg kanẽ há han tĩ. Ẽn ri ke ti nĩ, ãjag tỹ inh ki ge kỹ nỹtĩ tag ti. Ãjag tỹ inh ki ge kỹ nỹtĩn kỹ vẽjykre há hã han kỹ nỹtĩm nĩ,” he tóg.
“Uva fa ri ke inh nĩ, kỹ ãjag tóg uva pẽ ri ke nỹtĩ gé. Ãjag tỹ inh ki ge kỹ nỹtĩn kỹ ãjag tóg kanẽ e han ke mũ, hã ra ãjag pijé ãjag pir mỹ nén ũ há han ke mũ'. Inh hã ne ãjag tar han ke mũ'.
Ũ tỹ isovãnh mũ ẽn fón jé tóg ke mũ, inh panh ti. Ẽg tỹ uva pẽ kórég kym kỹ fón ẽn ri ke tóg nĩ. Ẽg tỹ ti pẽ kym kỹ fón kỹ tóg tóg mũ, kỹ ẽg tóg pũn tĩ sir. Ẽn ri ke han jé tóg ke mũ, inh panh ti, ũ tỹ isovãnh mũ ẽn tỹ.
Ãjag tỹ isovãnh tũ nĩn kỹ, ãjag tỹ isỹ ãjag mỹ nén tó mũ ẽn to jykrén kỹ nỹtĩn kỹ, kỹ inh mỹ nén kar to vĩm nĩ. Han jé sóg ke mũ, ãjag mỹ, ãjag tỹ inh mỹ nén to vĩ mũ ẽn ti, ha vem nĩ.
Ãjag tỹ vẽjykre há han kỹ tóg uva pẽ tỹ kanẽ e han ri ke nĩ. Kỹ vẽnh kar tóg ãjag jykre ve kỹ Topẽ to: “ũn há vỹ tỹ ti nĩ,” henh ke mũ. Hã ki ag tóg ki kanhró nỹtĩnh mũ, ãjag tỹ tỹ inh mré ke nỹtĩ ti.
Inh panh vỹ iso há tãvĩ nĩ. Ge inh nĩgtĩ gé, ãjag to. Ãjag to ha pẽ sóg nĩ gé. Inh ki ge kỹ nỹtĩm nĩ, sỹ ãjag to há tãvĩ nĩ jé.
Ãjag tỹ isỹ ãjag mỹ nén tó mũ ki króm kỹ ãjag tóg inh ki ge kỹ nỹtĩ nĩ, kỹ sóg ãjag to há nĩ gé. Hã kỹ sóg inh panh vĩ hã ki króm kãn mũ, kỹ tóg iso há tãvĩ nĩ.
Inh mỹ tóg sér tĩ. Kỹ sóg ãjag mỹ tag tó mũ, ti tỹ ãjag mỹ sér tĩn jé gé, ti tỹ inh mỹ sér tĩ ẽn ri ke tĩn jé gé. Hã jé sóg ãjag mỹ inh jykre kãmén mũ.
Sỹ ãjag mỹ vẽjykre nĩm mũn hã vẽ, ha mẽ: jagnẽ to há nỹtĩm nĩ, sỹ ãjag to há nĩ ẽn ri ke han nĩ, he sóg mũ.
Ũ tỹ ti mré ke ũ ag jagfy ter sór mũ ẽn vỹ ag to há ja nĩgtĩ. Ũ tỹ ẽg to há kãfór pẽ ẽn venh ke tũ ẽg tóg nĩ, ẽprã.
Inh mré ke pẽ vỹ tỹ ãjag nỹtĩ, ãjag tỹ inh vĩ ki króm kỹ.
Hã kỹ sóg ãjag to: inh camarada ag, he tũ nĩgtĩ gé. Ẽg pijé ẽg camarada ag mỹ ẽg tỹ nén to jykrén mũ ẽn kãmén tĩ'. Ẽg mré ke ag hã mỹ ẽg tóg kãmén tĩ. Ãjag mỹ sóg inh panh tỹ inh mỹ nén tó mũ ẽn kãmén kãn huri, hã kỹ sóg ãjag to: inh mré ke ag, he mũ.
Ãjag pijé inh kuprẽg'. Inh hã ne ãjag kuprẽg'. Kỹ sóg ãjag mỹ: kanẽ e han nĩ, he mũ ha, hã vỹ: vẽjykre há, he mũ. Vẽjykre há hã vỹ tũ' henh ke tũ nĩ. Ãjag tỹ ẽn han kỹ jatun mỹ Topẽ mỹ nén kar to vĩm nĩ, inh jiji tó kỹ. Kỹ tóg ãjag tỹ ti mỹ nén to vĩ mũ ẽn han ke mũ.
Sỹ ãjag mỹ nén tó mũn hã vẽ, hã vỹ: jagnẽ to há nỹtĩm nĩ, sỹ ãjag to há nĩ ẽn ri ke, he mũ,” he tóg, Jesus ti.
“Ũ tỹ inh ki ge tũ ag vỹ iso jũ vén ja nĩgtĩ, kỹ ag tóg ãjag to jũ nỹtĩ gé. Tag mĩ ẽkrén nĩ, ag tỹ ãjag to jũnh ken kỹ.
Ãjag pijé tỹ ag mré ke nỹtĩ'. Ãjag tỹ tỹ ag mré ke nỹtĩ ra ag tóg ãjag to há nỹtĩnh ke mũ vẽ. Hã ra ãjag tóg tỹ ag mré ke tũ nỹtĩ. Ãjag kuprẽg inh, ag kã mĩ, ãjag tỹ tỹ inh mré ke nỹtĩ jé. Hã kỹ ag tóg ãjag to jũ nỹtĩ.
Vãsỹ sóg ãjag mỹ: “ãjag pijé inh kãfór nỹtĩ',” he ja nĩgtĩ. Tag mĩ ẽkrén nĩ. Inh camarada ri ke ãjag nỹtĩ, jãvo sóg tỹ ãjag patrão ri ke nĩ. Ag kã mĩ ũ tóg inh vóg kónãn ke mũ. Ẽn vỹ ãjag vóg kónãn ke mũ gé. Ag kã mĩ ũ tóg inh vĩ ki króm tĩ. Ẽn ag vỹ ãjag vĩ ki króm ke mũ gé.
Hã ra ag tóg ãjag vóg kónãn ke mũ gé, ãjag tỹ tỹ inh mré ke nỹtĩn kỹ. Ag pijé ũ tỹ inh jẽnẽg mũ ẽn ki kanhró nỹtĩ'.
Inh kãtĩ tũ nĩ ra, isỹ ag mỹ inh vĩ tó tũ nĩ ra ag tóg: “hã ra ẽg tóg ki kagtĩg nỹtĩ,” henh ke mũ vẽ. Hã ra sóg ag mỹ tó, hã kỹ ag tóg ki kanhró nỹtĩ.
Ũ tỹ iso jũ nỹtĩ ẽn ag vỹ inh panh to jũ nỹtĩ gé.
Nén ũ han vãnh hynhan sóg tĩ, ag rĩnve, kỹ ũ vỹ tag han ja tũ pẽ nĩ, ijo. Isỹ tag han tũ nĩ ra ag tóg: “vég tũ ẽg nĩ,” henh ke mũ vẽ. Hã ra ag tóg vé. Ag tỹ vég mũ ra ag tóg ge ra iso jũ nỹtĩ, kỹ ag tóg inh panh to jũ nỹtĩ gé.
Hã ra tóg ag to rán kỹ nĩ, Topẽ vĩ tỹ rán kỹ nĩ ki. “Nén ũ tũ to ag tóg iso jũ sór mũ,” he tóg, Topẽ vĩ rá ki. Hã kỹ ag tóg ke tĩ,” he tóg.
“Hã ra tóg kãtĩg ke mũ, ũ tỹ ãjag tar han ke mũ ti. Topẽ kuprĩg to ken hã vẽ. Ti hã vỹ ki hã tónh ke mũ, inh panh kuprĩg ti. Ẽn hã vỹ ãjag mỹ inh kãmén ke mũ.
Kỹ ãjag tóg vẽnh kar mỹ inh kãmén ke mũ gé, ẽn kã. Inh mré ãjag tóg mũ ja nĩ, isỹ ãjag mỹ tó vén mũn kã,” he tóg.
“Ãjag mỹ sóg tag kãmén kãn mũ, ãjag tỹ ki kanhró nỹtĩ jé, ãjag tỹ isovãnh sór tũ pẽ nĩ jé, ãjag jagtar ke kurã ẽn kã.
Ãjag pan jé ag tóg ke mũ, pã'i ag, ãjag tỹ vẽnh kanhrãn jafã ra mũ mãn tũ nĩ jé. Kỹ ag tóg ãjag kãgtén ke mũ gé. Ãjag kãgtén kỹ ag tóg ón kỹ: “Topẽ vỹ ẽg mỹ tó, hã kỹ ẽg tóg ag kãgtén mũ,” henh ke mũ.
Ag tỹ ẽg jóg mág ki kagtĩg nỹtĩn kỹ ag tóg tag han ke mũ. Inh ki kagtĩg ag tóg nỹtĩ gé.
Ũri sóg ãjag mỹ tó mũ. Kỹ ãjag tóg, ãjag tỹ tag ve kỹ: ẽg mỹ tóg tó ja nĩ, ẽg tỹ ũri nén vég mũ tag ti, henh ke mũ,” he tóg. Vãsỹ sóg ãjag mré tĩ nĩ vẽ, hã ra sóg ãjag mỹ tag tó ja tũ nĩ ver.
Ũri sóg tĩg ke mũ, isỹ ũ tỹ inh jẽnẽg mũ ẽn ve jé. Kỹ ãjag pijé inh mỹ: “ã tỹ hẽ ra tĩg ke nẽ?” henh ke mũ'.
Ãjag mỹ tóg e tĩ, sỹ ãjag mỹ isĩg ke tag tó ja nĩn kỹ, kỹ ãjag tóg fe kaj nỹtĩ.
Há ti nĩ hã ra, isĩg ke ti, ha mẽ. Isĩ tũ nĩn kỹ ũ tỹ ãjag tar han mũ ẽn vỹ kãtĩg ke tũ nĩ, Topẽ kuprĩg ti. Hã ra sóg isĩg kỹ ãjag mỹ ti jẽnẽnh ke mũ.
Ẽn vỹ ti kãtĩg kỹ vẽnh kar mỹ: “Topẽ vĩ mranh ã huri,” henh ke mũ, kỹ tóg ag mỹ Topẽ tỹ ag vóg kónãn ke ẽn tónh ke mũ gé.
“Jesus ki ã tóg rã tũ nĩ, hã kỹ ã tóg Topẽ vĩ mranh tĩ,” he jé tóg ke mũ, ti kuprĩg ti.
Kỹ tóg ag mỹ vẽjykre kuryj tónh ke mũ gé. Jãvo sóg tĩg ke mũ, inh panh kukãm, kỹ ag tóg inh venh ke tũ nĩ.
Tag ki ũn mág pẽ tỹ tỹ Nén-Kórég ẽn to tóg: “kórég ti nĩ,” hé huri, Topẽ ti. Hã to ẽg tóg ti tỹ ũn vóg kónãn ke mũ ẽn ag ki kanhró nỹtĩ,” he tóg.
“Sỹ ãjag mỹ nén tónh ke mũ vỹ ver e nỹtĩ, hã ra tóg ver ãjag mỹ mẽ jagy tĩ, hã kỹ sóg tónh ke tũ nĩ.
Topẽ kuprĩg vỹ ãjag to kãtĩg ke mũ, kỹ tóg komẽr hã ãjag mỹ tó kãn ke mũ, nén tỹ ki hã tó ẽn ti. Ti pijé ti tỹ nén to jykrén mũ ẽn tónh ke mũ'. Inh panh tỹ inh mré nén to jykrén mũ ẽn hã tó jé tóg ke mũ. Kỹ tóg ãjag mỹ ãjag tỹ kar kỹ nén venh ke ẽn tónh ke mũ gé.
Ti hã vỹ iso: “ũn mág vỹ tỹ ti nĩ,” henh ke mũ gé. Inh vĩ hã tó jé tóg ke mũ ãjag mỹ, hã kỹ tóg isỹ tỹ ũn mág nĩ tónh ke mũ, Topẽ kuprĩg ti.
Inh panh tỹ nén tó mũ ẽn hã tó sóg tĩ. Kỹ tóg ẽn hã tónh ke mũ gé. Hã kỹ sóg ãjag mỹ: inh vĩ hã tó jé tóg ke mũ, he mũ,” he tóg, Jesus ti.
“Kãnhmar ãjag tóg inh ve mãn ke tũ nĩ ha. Kejẽn ãjag tóg kurã ũ ki inh ve mãn ke mũ gé,” he tóg.
Kỹ ti mré mũ tĩ ag tóg jagnẽ mỹ: “ti hỹn ne tó sór mũ, hã kỹ tóg: “kãnhmar ãjag tóg inh ve mãn ke tũ nĩ ha, kejẽn ãjag tóg kurã ũ ki inh ve mãn ke mũ gé,” he mũ?” he ag tóg.
“Ne to ke nẽ hỹn, hã vỹ: kãnhmar, he mũ? Ẽg pijé ti tỹ nén tó mũ ẽn ki kanhró nỹtĩ',” he ag tóg, jagnẽ mỹ.
Hã ra Jesus tóg ag tỹ ti ki jẽmẽ sór mũ ki kanhró nĩ. Hã kỹ tóg ag mỹ: “inh vĩ mỹ ãjag mỹ e?“ he mũ. “Kãnhmar ãjag tóg inh ve mãn ke tũ nĩ ha. Kejẽn hã ãjag tóg kurã ũ ki inh ve mãn ke mũ.
Ki hã sóg tó mũ. Kygfỹ jé ãjag tóg ke mũ. Vẽsỹrénh jé ãjag tóg ke mũ. Hã ra tóg ũ tỹ inh ki ge tũ ag hã mỹ sér tĩnh mũ. Tag pãte tóg ãjag mỹ sér tĩ mãn ke mũ gé.
Ũn tỹtá fi tỹ gĩr venh ken kỹ tóg fi mỹ jagy tĩ. Fi kósin tỹ fi ki mur kar kỹ tóg hã ra fi mỹ sér tĩ. Kỹ fi tóg fi kaga ẽn mĩ ẽkrén mãn tũ nĩgtĩ.
Ge ve jé ãjag tóg ke mũ. Ũri tóg ãjag mỹ jagy tĩ. Hã ra sóg ãjag ve mãn ke mũ. Kỹ ãjag fe tóg mrin kenh ke mũ, ãjag tỹ inh ven kỹ. Kỹ ũ tóg ãjag fe kaj han mãn ke tũ nĩ ha, inh kãtĩg mãn kỹ.
Ẽn kã ãjag tóg inh mỹ nén ũ to vĩ mãn ke tũ nĩ ha, isỹ ãjag mré nĩn kỹ. Ki hã sóg tó mũ mỹr. Ãjag tỹ inh panh mỹ nén ũ to vĩn kỹ tóg ãjag mỹ vin kãn ke mũ, ãjag tỹ tỹ inh mré ke nỹtĩn kỹ.
Ver ãjag tóg ti mỹ nén ũ to vĩ ja tũ nĩ, ãjag tỹ ti mỹ: “ti mré ke vỹ tỹ ẽg nỹtĩ,” he mũ ra. Ti mỹ nén ũ to vĩm nĩ, kỹ tóg ãjag mỹ hynhan kãn ke mũ, ãjag tỹ nén to vĩ mũ ẽn ti. Kỹ tóg ãjag mỹ sér tãvĩ tĩnh mũ,” he tóg.
“Sỹ ãjag mỹ inh panh kãmén kỹ sóg ver: tag ri ke ti nĩ, he tĩ. Kãnhmar sóg jamã há ra ãjag mỹ ti kãmén ke mũ, kỹ sóg ãjag mỹ: tag ri ke ti nĩ, he mãn ke tũ nĩ sir.
Kurã ẽn kã ãjag tóg vẽsóg ki ti mỹ nén ũ kar to vĩnh ke mũ, ãjag tỹ tỹ inh mré ke nỹtĩn kỹ. Kỹ sóg ãjag jagfy vĩ mãn ke tũ nĩ ha. Ãjag hã vỹ ti mré vẽmén ke mũ ha.
Inh panh vỹ ãjag to há tãvĩ nĩgtĩ, ãjag tỹ iso há nỹtĩn kỹ, ãjag tỹ iso: “Topẽ vỹ ti jẽnẽ,” hen kỹ.
Ti tỹ inh jẽnẽn hã kỹ sóg ga tag ki jun mũ. Hã ra sóg ũri inh mur ja ré kỹ tĩg ke mũ ha, inh panh kukãm,” he tóg.
Kỹ ti mré mũ tĩ ag tóg ti mỹ: “vãhã ã tóg ẽg mỹ kãmén há han mũ ha. Vãhã ã tóg ẽg mỹ: ge ti nĩ, he mãn tũ nĩ ha.
Nén ũ kar ki kanhró ã tóg nĩ, vég ẽg tóg mũ. Ẽg tỹ ã ki nén ũ jẽmẽ sór kỹ ã tóg ki kanhró nĩ. Ẽg tỹ ã mỹ nén ũ tó tũ ra ã tóg ki kanhró nĩ. Hã ki ẽg tóg vég mũ, ã tỹ Topẽ tá kãtĩg ja ti,” he ag tóg mũ.
Kỹ tóg: “vãhã ãjag tóg inh ki ge kỹ nỹtĩ ha,” he mũ.
“Hã ra ãjag tóg kãnhmar inh ré kỹ mũ kãn ke mũ ha, ãjag ĩn ra. Vẽnh kã pugpóv kãn jé ãjag tóg ke mũ, ũri. Hã ra sóg pir pẽ tũ nĩ, ãjag tỹ inh ré kỹ mũ kãn mũ (hã) ra. Inh panh vỹ ẽgno kã inh mré jẽnh mũ.
Tag kãmén inh ãjag mỹ, ãjag tỹ krĩ kãnhvy nỹtĩ jé, ãjag tỹ inh ki ge kỹ nỹtĩ tugrĩn. Tag ki ãjag tóg nén ũ jagy kar vég tĩ ver. Hã ra to krĩ kufy han tũg nĩ. Ẽprã ke kar kri ke vỹ tỹ inh nĩ, ẽprã ke kri pã'i ẽn. Japo ẽn kutẽm inh huri,” he tóg, Jesus ti.
Jesus tỹ ti mré mũ tĩ ag mỹ tag kãmén kãn kar kỹ tóg kanhkã ki ẽvãnh mũ, kỹ tóg: “panh', inh óra tán krỹg huri,” he mũ. “Ag mỹ isỹ tỹ ũn mág nĩ ven nĩ, isỹ tỹ ã kósin nĩn kỹ. Kỹ sóg ag mỹ ã tỹ tỹ ũn mág nĩ ven ke mũ gé.
Ẽprã ke kar kri ã tóg inh fẽg, isỹ ã tỹ inh mỹ ũn vin mũ ag mỹ rĩr krỹg ja tũ ven jé, fag mỹ ke gé.
Ũ tỹ ã tỹ tỹ Topẽ nĩ ki kanhrãn mũ ẽn vỹ rĩr krỹg ja tũ venh ke mũ, ũ tỹ ã to: “Topẽ ũ vỹ tũ nĩ,” he mũ kar ag, fag kar ke gé. Kỹ ag tóg, isỹ tỹ Jesus Cristo nĩ ki kanhró nỹtĩ gé, ã hã tỹ inh jẽnẽ ẽn ki.
Ag hã mỹ sóg ã tỹ tỹ ũn mág nĩ tag ven, ẽprã ke ag mỹ, fag mỹ ke gé. Ã tỹ inh mỹ nén tó mũ ẽn han kãn inh.
Vãsỹ, ẽg tỹ ga tag han tũg ki sóg ã mré nĩ ja nĩgtĩ, ẽn kã sóg tỹ ũn mág pẽ nĩ ja nĩgtĩ, ã mré. Ẽn han mãn nĩ, inh mỹ. Isỹ tỹ ũn mág pẽ nĩ han mãn nĩ, panh'.
Ũ ag kuprẽg ja ã nĩ, ag tỹ inh ki ge jé. Ẽn ag mỹ sóg ã kãmén ja nĩgtĩ. Ã tũ ag vẽ, hã ra ã tóg inh mỹ ag vin, fag ke gé. Ã vĩ ki króm ag tóg tĩ, fag ke gé.
Ũri ag tóg ki kanhró nỹtĩ, isỹ ã tũ hã han mũ ẽn ki. Ã hã ne inh mỹ nén kar ẽn tó tĩ'. Tag vég ag tóg tĩ, fag ke gé.
Ag mỹ sóg ã vĩ ti tó tĩ, kỹ tóg ag mỹ sér tĩ. Kỹ ag tóg vég mũ, ã tỹ inh jẽnẽ ẽn ti. Kỹ ag tóg iso: “Topẽ tỹ ũn jẽnẽg mũ ẽn vẽ,” he mũ, fag ke gé.
Ã tỹ inh mỹ ũn vin mũ ẽn ag hã jagfy sóg vĩ tĩ, fag jagfy ke gé. Ũ tỹ inh ki ge tũ ẽn ag jagfy sóg vĩnh ke tũ nĩ. Ã tũ fag hã jagfy sóg vĩ tĩ.
Ha vé, isũ kar vỹ tỹ ã tũ nỹtĩ, kỹ ã tũ kar vỹ tỹ isũ nỹtĩ gé. Ag hã tugrĩn sóg tỹ ũn mág nĩ, ũ tỹ inh ki ge kỹ nỹtĩ ẽn ag hã tugrĩn, fag ke gé.
Inh mur ja ré kỹ sóg tĩg mũ, ijãvo ag tóg ẽgno ki nỹtĩnh mũ sir, isũ mré ã tũ ag. Ag jãvo sóg, ã venh tĩg mũ ha. Inh panh mág, há tãvĩ ã tóg nĩ. Fag jy nĩgãn nĩ, ã jykre ki. Ã hã ne inh mỹ ag vin'. Ã mré sóg tỹ ũn pir nĩ. Kỹ ag tỹ jagnẽ mré tỹ ũn pir nỹtĩ han nĩ gé, fag tỹ ke gé.
Isỹ ag mré nĩn kỹ sóg ag jy nĩgãn tĩ, ã jykre ki, ã tỹ inh mỹ ũn vin mũ ẽn ag kar jy, fag jy ke gé. Ag ki rĩr há han inh, kỹ ag kã ũ tóg vãfor ja tũ nĩ. Ũn pir tóg hã ra vãfor kỹ nĩ inhhã, hã ra tóg ti to rán kỹ nĩ, hã kỹ tóg ke mũ.
Ũri sóg ã kukãm tĩg mũ, hã ra sóg ver tag ki ag mỹ kãmén mũ, ti tỹ ag mỹ sér tĩ jé, ti tỹ inh mỹ sér tĩ tag ri ke tĩ jé, fag mỹ.
Ag mỹ sóg hur ã vĩ kãmén. Kỹ ũ tỹ inh ki ge tũ ag vỹ ag to jũ mũ, ag tỹ tỹ ag mré ke tũ nỹtĩn kỹ. Inh pijé tỹ ag mré ke nĩ gé', ũ tỹ ag to jũ mũ ẽn ag mré, fag ke gé.
Hã ra sóg ã mỹ: ha ag jé prẽr, he tũ nĩ, fag tỹ ga tovãnh jé, he tũ sóg nĩ. Nén-Kórég jo ag jy nĩgãn nĩ, he sóg mũ ã mỹ.
Ag pijé tỹ inh ki ge tũ ag mré ke nỹtĩ'. Tỹ sóg ag mré ke tũ nĩ gé, ũ tỹ inh ki ge jãvãnh ẽn fag mré.
Ã vĩ ki ag kanhrãn nĩ, ã tỹ ũn kuprẽg mũ ẽn ag, fag tỹ komẽr hã ã ri ke nỹtĩ jé. Ã vĩ ẽn vỹ tỹ vẽnh vĩ há tãvĩ nĩ.
Inh jẽnẽ ã tóg, sỹ ga kri mur jé. Kỹ sóg ã kóm ag mré fag jẽgnẽnh mũ, ag tỹ ẽprã ke kar ẽn ag mỹ inh kãmén jé, fag ke gé.
Ag jagfy sóg ã mỹ vẽnh fẽg ke mũ, ag tỹ inh mré ã mỹ vẽnh vin kỹ nỹtĩ jé.
Hã ra sóg nén ũ to vĩ sór mũ gé, sỹ ã mỹ ag kãmén kar kỹ. Ũ ag tóg ag vĩ mẽ kỹ inh ki genh ke mũ. Ẽn fag to sóg vĩ sór mũ gé.
Ag kar tỹ tỹ ũn pir nỹtĩnh ken kỹ tóg há tĩ, ã tỹ inh mré tỹ ũn pir nĩ ẽn ri ke, isỹ ã mré tỹ ũn pir nĩ ẽn ri ke. Fag tỹ ẽg mré tỹ ũn pir nỹtĩn kỹ tóg há tĩ. Kỹ vẽnh kar vỹ venh ke mũ, ã tỹ nén to inh jẽnẽg mũ ti.
Isỹ ã tóg ũn mág han. Kỹ sóg ag tỹ ũn mág han ke mũ gé, fag tỹ jagnẽ mré tỹ ũn pir nỹtĩ jé, ã tỹ inh mré tỹ ũn pir nĩ tag ri ke.
Inh mré ke vỹ tỹ ag nỹtĩ, kỹ sóg tỹ fag mré ke nĩ gé, kỹ ẽg kar vỹ tỹ ũn pir ri ke nỹtĩ. Ẽg tỹ tỹ ũn pir nỹtĩ tugrĩn vẽnh kar tóg venh ke mũ, ã tỹ inh jẽnẽ ẽn ti. Ũn tỹ inh ki ge kỹ nỹtĩ ẽn ag to há tãvĩ ã tóg nĩ, ã tỹ iso há nĩ tag ri ke. Tag ve jé fag tóg ke mũ, ẽprã ke ag.
Panh', vãsỹ ã tóg iso há nĩgtĩ vẽ, ẽg tỹ ga tag han tũg ki. Hã kỹ ã tóg isỹ ũn mág pẽ han. Kỹ tóg inh mỹ há tĩnh mũ, ag tỹ inh mré nỹtĩn kỹ, ã tỹ inh mỹ ũn vin mũ ẽn fag. Ag tỹ inh mré nỹtĩn kỹ ag tóg venh ke mũ, ã tỹ isỹ ũn mág han ja ti.
Panh', jykre kuryj ã tóg nĩ. Ũ tỹ inh ki ge tũ ag vỹ ã ki kagtĩg nỹtĩ, fag jãvo sóg ã ki kanhró nĩ. Kỹ tag ki inh mré nỹtĩ ag vỹ ki kanhró nỹtĩ gé, ã tỹ nén to inh jẽnẽg mũ ti.
Ag mỹ sóg ã kãmén huri, kỹ sóg fag mỹ ã kãmén mãn ke mũ gé, ag tỹ jagnẽ to há nỹtĩ jé, fag tỹ ã tỹ iso há tag ri ke nỹtĩ jé. Kỹ sóg ag mré ẽmãn ke mũ gé,” he tóg, Jesus ti, ti panh mré vẽmén kỹ.
Jesus tỹ ti panh mré vĩ kar kỹ tóg ti mré mũ tĩ ag mré tĩ mũ sir. Goj tỹ Cedrom kafã ũ ra ag tóg pa mũ sir. Tá ka tóg krãnkrãn kỹ nỹtĩ. Ka kré ẽn krẽm ag tóg nĩgnĩ mũ sir.
Hã ra Judas tóg ti tĩg ẽn ki kanhró nĩ gé. Tá tóg ti mré mũ tĩ ag mré vẽmén tỹ hẽn ri ke han ja nĩ, Jesus ti, hã kỹ Judas tóg ag tỹ ra mũnh ke ki kanhró nĩ, ũ tỹ pã'i ag mỹ ti ven ke mũ ẽn ti.
Kỹ tóg ag nón tá jun mũ sir, soldado ag mré, porisa ag mré hã ke gé, pã'i ag tỹ ag jẽgnẽn kỹ. Fariseu ag vỹ pã'i ag mré porisa ag jẽgnẽ ja nĩ gé. Néj e gé ag tóg kãmũ mũ, pĩ jónhkó ke gé, ka kykyv mré hã.
Hã ra Jesus tóg ki kanhró nĩ, ti jagtar ken ki, kỹ tóg ag kato tĩg kỹ ag mỹ: “ãjag tỹ ũ tỹ hẽ ve sór nẽ?“ he mũ.
Kỹ ag tóg ti mỹ: “Jesus ti, Nazaré tá ke ẽn,” he mũ. Kỹ tóg ag mỹ: “inh hã vẽ,” he mũ. Hã ra Judas tóg ag mré kãtĩg ja nĩ gé.
Jesus tỹ ag mỹ: “inh hã vẽ,” hen kỹ ag tóg ti jo ranh ke mũ. Rom ke ag tóg mũ sir, ẽprã.
Kỹ tóg ag mỹ vĩ mãn mũ. “Ãjag tỹ ũ ve sór nẽ?“ he tóg. Kỹ ag tóg ti mỹ: “Jesus ti, Nazaré tá ke ẽn,” he mãn mũ.
Kỹ tóg ag mỹ: “ãjag mỹ sóg: inh hã vẽ, hé huri. Kỹ ãjag tỹ ise sór kỹ inh mré ke tag ag tugvãnh nĩ,” he mũ.
Hã ra tóg tag tó, ti tỹ to hã ti panh mỹ: “ã tỹ inh mỹ ũn vin ja ẽn ag vỹ ki nỹtĩ, ag kã ki ũ vỹ vãfor ja tũ nĩ,” he ja nĩn kỹ. Ti tỹ ag jy nĩgãn jé tóg porisa ag mỹ: “ag tugvãnh ra,” he mũ, ti mré mũ tĩ ag to.
Hã ra Simão Pedro tóg ti rógro ẽn vyn kỹ porisa ag kã ũ nĩgrẽg kym mũ. Ti pẽgja tá ti nĩgrẽg jẽ ẽn tỹ tóg kym ke mũ. Topẽ tũ to pã'i mág camarada vẽ, ti tỹ ũ nĩgrẽg kym mũ ẽn ti, ti jijin hã vỹ: Malco, he mũ.
Kỹ Jesus tóg Pedro mỹ: “ã rógro fẽg han ra,” he mũ. “Inh panh tỹ inh mỹ: “vẽsỹrénh jé ã tóg ke mũ,” he ja vẽ, hã kỹ sóg ag mỹ vẽnh fẽg ke mũ ha. Vẽnh nenh ke tũ sóg nĩ,” he tóg.
Kỹ soldado ag mré, porisa ag tóg, ag pã'i mré, Jesus mrĩnh mũ sir, vãfe tỹ.
Kỹ ag tóg ti pére mũ mũ, Anás ĩn ra. Caifás kakrã vẽ, Anás ti, hã ra Caifás vỹ tỹ Topẽ tũ to pã'i ag pã'i mág nĩ, prỹg ẽn kã.
Hã ra Caifás ẽn vỹ pã'i ag mỹ: “ũn pir tỹ ẽg povo jagfy ter kỹ tóg pãgsĩ nĩ,” he ja nĩ. Ẽn kakrã ĩn ra ag tóg Jesus pére mũ mũ.
Kỹ Simão Pedro tóg Jesus nón tĩ mũ, Jesus mré ke ũ mré ke gé. Hã ra Jesus mré ke ũ ẽn tóg Topẽ tũ to pã'i ag pã'i mág ẽn ki kanhró nĩ, hã kỹ tóg Jesus nón Anás ĩn kã ra rã mũ, ĩn vãso ra.
Hã ra Pedro tóg re tá jẽ nĩ, ĩn jãnkã rã hã. Kỹ Jesus mré ke ũ ẽn tóg ver ũ tỹ jãnkã ki rĩr mũ ẽn fi mré vẽmén mũ, kỹ fi tóg Pedro mỹ: “ha kãrã,” he mũ, ti mré ke ũ ẽn tỹ pã'i mág ki kanhró nĩ tugrĩn.
Kỹ fi tóg ti mỹ: “ã hỹn tỹ Jesus mré ke nĩ,” he mũ, ũ tỹ jãnkã ki rĩr jẽ ẽn fi. Hã ra tóg ón kỹ fi mỹ: “vó,” he mũ.
Hã ra Anás camarada ũ ag vỹ tá nỹtĩ gé, porisa ag mré. Ðn vãso ki ag tóg pĩ han kỹ nỹtĩ, ti kusa jagy tĩn kỹ. Pĩ to ag tóg tugtón nỹtĩ. Kỹ Pedro tóg ag mré tón nĩ gé, pĩ ẽn ti to.
Kỹ pã'i mág tóg Jesus mỹ: “inh mỹ ã mré mũ tĩ ag kãmén. Ã tỹ nén kãmén tĩ ẽn ti kãmén nĩ gé, inh mỹ,” he mũ.
Kỹ tóg: “vẽnh kar mỹ sóg jamã há ra tó tĩ,” he mũ. “Vẽnh kanhrãn jafã krẽm sóg tó tĩ, Topẽ ĩn krẽm ke gé. Judeu kar tỹ vẽnhmãn kỹ nỹtĩn kỹ sóg ag mỹ kãmén tĩ. Inh pijé vẽnh péju kỹ tó tĩ'.
Hã ra ã tóg inh ki jẽmẽ sór mũ'. Inh vĩ mẽg mũ ẽn ag ki jẽmẽm nĩ. Ki kanhró ag tóg nỹtĩ, isỹ ag mỹ nén tó ja ẽn ki,” he tóg.
Ti tỹ tag tó kỹ porisa ũ tóg Jesus tãnh mũ, kỹ tóg ti mỹ: “pã'i mág vẽ mỹr, hã ra ã tóg ti mỹ vĩ mũ,” he mũ.
Kỹ Jesus tóg: “kỹ inh hỹn vẽnh vĩ kórég tỹ ne tó?“ he mũ. “Ha inh mỹ tó. Vĩ há han inh, ã tỹ hã ra ne tugnĩn isãnh nẽ?“ he tóg.
Tag pãte Anás tóg Jesus jẽnẽg mũ sir, Caifás mỹ, Topẽ tũ to pã'i ag pã'i mág ẽn mỹ. Ti mrĩnh kỹ jẽ kỹ tóg ti jẽnẽg mũ.
Hã ra Pedro tóg ver tón nĩ nĩ, pĩ to. Kỹ tá nỹtĩ ag tóg ti mỹ: “ã hỹn tỹ ti mré ke nĩ gé,” he mũ. Hã ra tóg ón kỹ: “vó,” he mãn mũ.
Kỹ pã'i mág mỹ rãnhrãj tĩ ũ vỹ tá nĩ gé. Pedro tỹ ũ nĩgrẽg kym ja ẽn kanhkã ũ vẽ. Ẽn vỹ ti mỹ: “ã ve inh, ka kré krẽm. Tá ã tóg ti mré jẽ ja nĩ,” he mũ.
Hã ra tóg ón kỹ ti mỹ: “vó,” he mãn mũ. Ẽn kã galo vỹ vãhã kynkyr mũ.
Kusã pẽ ki ag tóg, Caifás ĩn tá Jesus pére kã mũ kỹ, pã'i tỹ governador ĩn ra ti pére mũ mũ, ti vẽmén jafã ra, palácio ẽn ra. Hã ra ag tóg kã ra ge sór tũ nĩ. Ag tỹ fénhta tỹ Páscoa han ke vỹ kakó tĩ ha, hã ra ũ tỹ pã'i tỹ governador ĩn kã ra ge mũ vỹ fénhta tỹ Páscoa ẽn ko tũ nĩgtĩ. Ag jykre vẽ. Hã ra ag tóg ko sór mũ, hã kỹ ag tóg kã ra ge sór tũ nĩ sir.
Kỹ Pilatos tóg re mĩ kãkutẽ mũ, ag mré vẽmén jé. Kỹ tóg ag mỹ: “ti hẽ ri ké? Ti vẽjykre kórég tỹ ne han'?“ he mũ.
Kỹ ag tóg: “vẽjykre kórég han ti tĩ. Ti há nĩ ra ẽg tóg ã mỹ ti ven ke tũ nĩ vẽ,” he mũ.
Kỹ tóg pã'i ag mỹ: “ãjag jykre hã han nĩ,” he mũ. Hã ra ag tóg ti mỹ: “ti ter ke vẽ, kỹ ã hã vỹ ẽg mỹ: “ha ti tén,” henh ke mũ,” he mũ.
Hã ra Jesus tóg ag tỹ fóg tỹ pã'i mỹ ti fẽg ke tag tó ja nĩ, fóg ag tỹ krunh to ti sa kỹ ti tén ke ti. Hã kỹ ag tóg Pilatos mỹ ti ven mũ.
Kỹ Pilatos tóg ti ĩn kã ra rã mãn mũ, Jesus mré vẽmén jé. Kỹ tóg ti mỹ: “ã mỹ tỹ Judeu ag pã'i mág nĩ?“ he mũ.
Kỹ tóg ti mỹ: “ũ nỹ ã mỹ tag tó? Ã tỹ vẽsóg ki to jykrén mỹ vó, pã'i ag tỹ ã mỹ tó mỹ vó?“ he mũ.
Kỹ Pilatos tóg: “inh pijé tỹ Judeu nĩ',” he mũ. “Ã kanhkã ag vỹ inh mỹ ã fẽg, ã povo to pã'i ag. Ã hẽ ri ké?“ he tóg.
Kỹ Jesus tóg: “inh pijé tỹ ga tag kri pã'i mág nĩ',” he mũ. “Isỹ tỹ tag ki ũn mág nĩ ra inh krẽm ke ag tóg Judeu ag mré jagnẽ génh ke mũ vẽ, kỹ ag tóg isenh ke tũ nĩ vẽ. Isỹ tỹ ũn mág nĩ vỹ tỹ vyr mỹ ke nĩ,” he tóg.
Kỹ Pilatos tóg: “kỹ ã mỹ hã ra tỹ pã'i mág nĩ'?“ he mũ. Kỹ tóg: “ki hã ã tóg tó mũ,” he mũ. “Isỹ ki hã tó hã jé sóg ga kri mur kỹ, ga kri tĩ nĩ. Kỹ ũ tỹ ki hã tó to há nỹtĩ ẽn ag kar vỹ inh vĩ jẽmẽg mũ,” he tóg.
Kỹ Pilatos tóg: “ne nỹ tỹ ki hã tó nĩ'? Sỹ ki kagtĩg tóg tĩ,” he mũ. Kỹ tóg re ra tĩg mãn mũ, pã'i ag mré vẽmén jé, kỹ tóg ag mỹ: “ti pijé vẽjykre kórég han tĩ',” he mũ.
“Páscoa kar ki sóg ãjag mỹ vẽse ũ kavãg tĩ. Kỹ inh hỹn ãjag mỹ ãjag tỹ ũ to: “Judeu ag pã'i,” he mũ tag kavãn ke mũ,” he tóg.
Hã ra ag kar tóg prẽnprẽr mũ sir. “!..Jesus pijé'..! Barrabás kava ra..!“ he ag tóg mũ sir, prẽnprẽr kỹ. Hã ra Barrabás ẽn vỹ tỹ ũn jykre kórég pẽ nĩ.
Kỹ Pilatos tóg soldado ag mỹ: “ ha ti mrãnmrãn , ge kỹ,” he mũ.
Kỹ ag tóg ti mrãnmrãn mũ. Kar kỹ ag tóg sónh pĩrĩn kỹ tỹ ti krĩ tógfĩg mũ sir. Kỹ ag tóg kur kusũg tỹ ti kri fón mũ gé sir.
Ti ki junjun kỹ ag tóg ti mỹ: “viva, Judeu ag pã'i',” he mũ, ti nyg kỹ. Kar ag tóg ti tãnh mũ gé sir.
Kỹ Pilatos tóg re ra kutẽ mãn mũ gé sir. Kỹ tóg vẽnh kar mỹ: “ha vé ha, ti jykre kórég mẽ ja tũ sóg nĩ vẽ. Kỹ sóg ãjag mỹ ti ven mũ. Nén ũ vẽnh mỹ han tũ ti nĩ vẽ,” he mũ.
Kỹ Jesus tóg kãkutẽ mũ, hã ra tóg sónh tỹ ti krĩ tógfĩn kỹ kãkutẽ mũ, kur kusũg ẽn tu kỹ ke gé. Kỹ Pilatos tóg vẽnh kar mỹ: “ti ve ra,” he mũ, ag tỹ hẽn ri ke mũn ti tovãnh jé, ag tỹ ti jagtar ẽn ve kỹ.
Pã'i ag tỹ ti ve kỹ, porisa ag tỹ ti ve kỹ ag tóg prẽnprẽr mũ gé sir. “!..Ka to ti sã..! !..Ka to ti sã..!“ he ag tóg mũ sir, prẽnprẽr kỹ. Kỹ Pilatos tóg ag mỹ: “kỹ ãjag hỹn inhhã ka to ti sa sór mũ'. Ti pijé nén ũ kórég han mũ',” he mũ.
Kỹ ag tóg: “hã ra tóg: “tỹ inh Topẽ kósin nĩ,” he tĩ, ẽg mỹ,” he mũ. “Ẽg tỹ ũ tỹ ge tén ke vẽ. Hã tó ja ti nĩ, ẽg mỹ, Topẽ ti, hã kỹ tóg rán kỹ nĩ,” he ag tóg mũ sir.
Kỹ tóg Pilatos tỹ ti tỹ tỹ Topẽ kósin nĩ mẽ kỹ ti mỹ e tãvĩ tĩ.
Kỹ tóg ti ĩn kã ra rã mãn kỹ Jesus mỹ: “tỹ ã hẽ tá ke nĩ?“ he mũ. Hã ra Jesus tóg ti mré vẽmén mãn sór tũ nĩ.
Kỹ Pilatos tóg ti mỹ: “ã mỹ inh mré vẽmén ke tũ? Isỹ ã kavãn sór kỹ sóg ã kavãn mũ. Isỹ ka to ã sa sór kỹ sóg to ã sanh mũ gé. Tag to jykrén,” he mũ.
Hã ra Jesus tóg: “Topẽ tỹ ã tỹ pã'i han tũ nĩ ra ã tóg tag han ki kagtĩg nĩnh mũ vẽ,” he mũ. “Hã kỹ ũ tỹ ã mỹ inh fẽg mũ ẽn vỹ ã tỹ Topẽ vĩ mranh mũ tag kãfór nĩ ha,” he tóg.
Kỹ tóg Pilatos mỹ e pẽ tãvĩ tĩ, kỹ tóg ti kavãn sór mũ sir. Hã ra Judeu ag tóg ti mỹ: “ã tỹ tag kavãn kỹ ã pijé tỹ ẽg pã'i mág tỹ Imperador ẽn mré ke nĩ'. Ũ tỹ vẽsỹ pã'i mág han mũ ẽn vỹ Imperador kato tẽ mũ,” he mũ.
Kỹ Pilatos tóg ag vĩ tag mẽ kỹ Jesus jé prẽr mũ, ti tỹ ti mré re ra kutẽ jé. Kỹ tóg ti nĩgja kri nĩ mũ, ti tỹ kri nĩ kỹ hẽ tá vẽnh kar jykre vég tĩ ẽn kri. Tá ag tóg pó nẽ ja nĩgtĩ, hã kỹ ag tóg to: “Pó Nẽ,” he tĩ, hã vỹ: “Gabatá,” he mũ, Hebreu vĩ ki.
Rã tỹ ẽg nĩno kã sa ra ke vẽ. Tỹ vaj kỹ ag tóg fénhta tỹ Páscoa ẽn han sór mũ, hã kỹ ag tóg ũri vẽjẽn tỹ hẽn ri ke kãn mũ. Ẽn kã Pilatos tóg Judeu ag mỹ: “ãjag pã'i mág hã vẽ ha,” he mũ.
Hã ra ag tóg prẽnprẽr kỹ: “!..ti tén ra, ti tén ra, ka to ti sã..!“ he mũ sir. “Kỹ inh mỹ ãjag pã'i mág tỹ krunh to sanh mũ'?“ he tóg, Pilatos ti. Kỹ pã'i ag tóg ti mỹ: “pã'i mág ẽg nỹtĩ, hã vỹ: Imperador, he mũ,” he mũ.
Kỹ Pilatos tóg ag mỹ: “ha krunh to ti sanh mũjẽg ge,” he mũ sir.
Kỹ ag tóg Jesus mỹ krunh fig mũ, ti tỹ vyn kỹ pãnónh tỹ Calvário ra tĩg jé, ag tỹ Hebreu vĩ ki to: Gólgota, he mũ ẽn ra.
Tá ag tóg krunh to ti sãg mũ sir. Ti mré ag tóg ũn régre ag tỹ krunh to ag sãg mũ gé, kỹ ũ vỹ ti pẽgja tá krunh to sa, jãvo ũ vỹ ti jakãnh tá krunh to sa gé.
Hã ra Pilatos tóg Jesus to vẽnh rá han ja nĩ, kỹ ag tóg ti krĩg mỹ vẽnh rá ẽn sa ja nĩ, hã vỹ: “Nazaré tá Jesus vẽ, Judeu ag pã'i tỹ rei vẽ,” he mũ, vẽnh rán ki. Hebreu vĩ ki tóg rán kỹ nĩ, Latim vĩ ki ke gé, Grego vĩ ki ke gé.
Kỹ Judeu tỹ hẽn ri ke ag tóg vég mũ sir, vẽnh rá ti. Jerusalém vỹ tá kakó nĩ, Jesus tỹ hẽ tá krunh to sa kỹ jẽ ẽn ti tá.
Kỹ pã'i ag tóg Pilatos mỹ: “Judeu ag pã'i tỹ rei vẽ, he ja ã nĩ, vẽnh rán ki,” he mũ. “Hã ra tóg ki krov tũ nĩ. Vẽso tóg: “tỹ sóg Judeu ag pã'i tỹ rei nĩ,” he ja nĩ. Kỹ tag hã rán nĩ,” he ag tóg.
Hã ra Pilatos tóg: “vó, rán inh huri, kỹ tóg rán kỹ nĩ ha,” he mũ.
Kỹ soldado ag tóg Jesus tỹ ka to sãg mũ. Kỹ ag tóg ti kur mãn kỹ vẽnh kãpãm mũ. Ũ tỹ 4 (ke) ag vẽ, soldado ag, hã kỹ ag tóg ti kur tỹ vẽnh kãpãm tỹ 4 (ke) han mũ. Hã ra ti vẽnh kri fẽg ja vỹ kur pir tỹ há nĩ. Kurỹr tũ ti nĩ.
Kỹ ag tóg ti kapa há ve kỹ jagnẽ mỹ: “ẽg hỹn tag kym ke tũ nĩ, to joga he jé ẽg tóg ke mũ. Ũ tỹ mãg mũ ẽn hã vỹ tunh mũ,” he mũ. Hã ra ag tỹ ti kur to joga he mũ ẽn tóg rán kỹ nĩ gé, Topẽ vĩ rá ki, ha mẽ. “Inh kur tỹ vẽnh kãpãm ag tóg, hã ra ag tóg inh kur tỹ vẽnh kri fẽg ja to joga he mũ,” he ja tóg nĩ, Topẽ vĩ rá ki, hã kỹ ag tóg ke mũ.
Hã ra Jesus mỹnh fi vỹ tá jẽ nĩ, krunh rã hã, fi jãvy fi mré. Kar kỹ Maria Madalena fi vỹ tá jẽ nĩ gé, kar kỹ Maria ũ fi ke gé, Clopas prũ fi.
Kỹ Jesus tóg ti mỹnh fag vég mũ sir. Ti mré tĩ mũ ũ vỹ fi to grẽn ke kỹ jẽ nĩ, Jesus tỹ ũ to há ẽn ti. Kỹ Jesus tóg ti mỹnh fi mỹ: “tag vỹ tỹ ã kósin nĩnh mũ ha,” he mũ, ti mré tĩ mũ ẽn to.
Jãvo tóg ti mỹ: “fi hã vỹ tỹ ã mỹnh nĩnh mũ ha,” he mũ gé. Hã kỹ ti mré tĩ mũ ẽn tóg fi mỹ: “inh mré nĩnh kãtĩg,” he mũ, kỹ fi tóg ti ĩn krẽm nĩ nĩ, ti tỹ Jesus jẽgja ki fi jẽ'ỹn jé.
Kỹ Jesus tóg sir ti tỹ nén hynhan ke mũ ẽn hynhan kãn ja nĩ. Hã to jykrén kỹ tóg ti to nén rán kỹ nĩ ẽn hynhan kãn sór mũ, hã kỹ tóg: “inh og há tóg tĩ,” he mũ sir.
Tá runja ũ vỹ nĩ nĩ, hã ra vinho kaja pir vỹ ki nĩ, runja ẽn ki. Kỹ ag tóg esponja tỹ vinho ki tỹ pun ke mũ. Kỹ ag tóg ka tỹ hissopo jurỹn kỹ nén kugpe jafã ẽn kusón kỹ tỹ vinho kã ra rãg kỹ ti mỹ jun mũ sir.
Kỹ tóg ki ũnh ũnh he mũ sir. Kỹ tóg: “ke kãn inh huri,” he mũ. Kỹ ti krĩ tóg héré' he mũ. Ter tóg mũ sir.
Kỹ Judeu ag tóg Pilatos mỹ to vĩ mũ, soldado ag tỹ ũ tỹ ka to sa kỹ nỹtĩ ag fa mrynhmranh jé, ag tỹ kãnhmar kãgter jé. Tỹ vaj kỹ ag mỹ fénhta mág vẽ, hã kỹ tóg ag mỹ kórég nĩ, ũ tỹ ag fénhta kurã ki krunh to sa kỹ ter mũ ti. Hã kỹ ag tóg Pilatos mỹ ag kãgtén ke to vĩ mũ, ag tỹ ka to ag kãrem jé.
Kỹ soldado ag tóg ũ tỹ Jesus mré krunh to vin kỹ nỹtĩ ag fa mrynhmranh mũ mũ.
Kỹ ag tóg Jesus fa mrynhmranh sór mũ gé, hã ra tóg hur ter, hã kỹ ag tóg mrynhmranh tũ nĩ sir.
Kỹ soldado ũ tóg ti rógro tỹ ti jẽn'yr ki kusón mũ, kỹ ti kyvénh tóg ki kãkutẽ mũ, kyvénh jãpri mré.
Tag ve inh, mỹr, ha mẽ, hã kỹ sóg ãjag mỹ tó mũ. Sỹ ki hã tó vẽ. Sỹ ãjag mỹ tag kãmén vẽ, ãjag tỹ inh vĩ tag kri fi jé, ãjag tỹ ti ki ge sór jé.
Hã ra tóg rán kỹ nĩ gé, ag tỹ ti kusón ke tag ti. “Ag pijé ti kuka mrynhmranh ke mũ',” he tóg, Topẽ vĩ tỹ rán kỹ nĩ ki.
Kỹ tag tóg rán kỹ nĩ gé, hã mẽ. “Ag tỹ ũn kusón mũ ẽn ve jé ag tóg ke mũ,” he tóg mũ gé, Topẽ vĩ ki, Jesus to.
Kỹ Jesus to há ũ tóg nĩgtĩ, Arimatéia tá José. Ẽn vỹ ti mré tĩg ja tũ nĩgtĩ, ti tỹ pã'i ag kamẽg kỹ, hã ra tóg Jesus to há nĩ. Hã kỹ tóg sir Pilatos venh tĩ mũ, kỹ tóg ti mỹ: “sỹ Jesus tỹ ka to ti kãtérem há tóg tĩ,” he mũ. Kỹ Pilatos tóg ti mỹ: “he,” he mũ. Kỹ tóg Jesus tỹ krunh to ti kãtérem tĩ mũ sir.
Kỹ Nicodemos vỹ kãtĩ mũ gé, ũ tỹ kuty tá Jesus mré vẽmén mũ ẽn ti. Ẽn vỹ nén ger há ma kãtĩ mũ, 45 (ke) quilos vẽ mỹr. Ka tỹ mirra jẽnjo ger há vẽ, kar kó'ẽr jẽnjo mré. Ẽn ma tóg kãtĩ mũ, Nicodemos ti.
Kỹ ag tóg Jesus ti kãtérem mũ sir, krunh to, José mré Nicodemos ti. Ti pãg ag tóg mũ sir, kur tỹ, kỹ ag tóg nén ger há ẽn tỹ ti pãg ke ẽn kã kã nĩm mũ gé. Judeu ag jykre ũ vẽ, ag tỹ vẽnh kej tá ũ fi kỹ.
Ka kré ũ vỹ Gólgota tá kakó nĩ, tá tóg vẽnh kej tãg nĩ, pãró nor ti, ũ tỹ ag tóg ver kã kã fi ja tũ nĩ.
Ẽn kã kã ag tóg ti fig mũ, ti kakó nĩn kỹ. Hã ra tóg rãké nỹ ha, kỹ ag fénhta tóg kakó' he mũ ha, hã kỹ ag tóg vẽnh kej tãg ẽn kã kã Jesus fig mũ sir.
Tỹ vaj ũn kỹ, semana ki kurã ve ki Maria Madalena fi tóg Jesus kej venh tĩ mũ. Kusã pẽ ki fi tóg ti kej ra tĩ mũ, kurã sĩn hã mỹ. Tá jun kỹ fi tóg pó tỹ ti kej nĩfe kunũnh kỹ nĩ ẽn vég mũ.
Kỹ fi tóg Simão Pedro to vẽnhvãg tĩ mũ sir, Jesus mré tĩ tĩ ũ to ke gé, ũ tỹ Jesus to há tãvĩ ẽn to. Kỹ fi tóg ag mỹ: “ẽg Senhor va ag tóg mũ ja nĩ,” he mũ. “Ti kej kã ki tóg tũ nĩ. Ag hỹn hẽ ra ti va kagáv,” he fi tóg.
Kỹ ag tóg venh mũ mũ gé, Pedro ti, Jesus mré tĩ tĩ ũ ẽn ke gé.
Pétẽ ag tóg mũ mũ, hã ra ũ ẽn tóg Pedro kã raran ke mũ, kỹ tóg tá jun vén mũ.
Kỹ tóg pãró nor ẽn ki pãnh ke kỹ kã tá kur ẽn vég mũ, ti pãg ja ti, hã ra tóg kã ra rã ja tũ nĩ.
Kỹ Pedro tóg ti nón tá jun mũ gé, hã ra tóg inhhã kã ra rã mũ, ti kej kã ra. Kỹ tóg kur ẽn vég mũ gé sir.
Ti krĩ pãg ja vỹ vyr mỹ nĩ nĩ, kãnhpẽn kỹ.
Kỹ ũ ẽn tóg ti nón kã ra rã mũ gé sir, kỹ tóg ti tỹ ven kỹ: “hã ja vẽ,” he mũ.
Vãhã ag tóg ki kanhró nỹtĩ. Tag to hã ag tóg ti vĩ to jykrén há han ja tũ nĩ ver, ti to nén rán kỹ nĩ ẽn to, ti tỹ ti ter kar kỹ rĩr mãn ke ẽn to.
Ag tỹ ti kej tỹ kuprã nỹ ve kar kỹ ag tóg vỹnvỹn ke mũ, ag ĩn ra.
Hã ra Maria Madalena fi tóg tá jẽ nĩ, ti kej nor nĩ ẽn tá. Fỹ fi tóg jẽ nĩ. Fi fỹ kỹ fi tóg ti kej ki pãnh ke kỹ kã tá ẽvãnh mũ sir.
Kỹ fi tóg ũn régre ag vég mũ. Topẽ tỹ jẽgnẽ jafã ag vẽ. Kur kupri rĩnh kỹ ag nĩgnĩg kỹ nỹtĩ, Jesus nỹgja tá, ti kej kã tá. Ũ tóg ti krĩ nĩgja tá nĩ, kỹ ũ tóg ti pẽn nỹtĩgja tá nĩ gé.
Kỹ ag tóg fi mỹ: “ã tỹ ũ jãvãnh kỹ fỹ nẽ, jỹ?“ he mũ. Kỹ fi tóg ag mỹ: “inh Senhor va ag tóg mũ ja nĩ,” he mũ.
Kỹ fi tóg vẽnh pãte ẽvãnh mũ, hã ra Jesus tóg tá jẽ nĩ. Hã ra fi tóg ti ki kagtĩg nĩ.
Kỹ tóg fi mỹ: “ã tỹ ũ jãvãnh kỹ fỹ nẽ, jỹ?“ he mũ gé. Hã ra fi tóg ti to: “ti hỹn tỹ ka kré tag ki rĩr tĩ jẽ,” he mũ. Hã kỹ fi tóg ti mỹ: “ã mỹ ag tỹ hẽn kã tá ti va mũ vég tũ, vỹ?“ he mũ.
Kỹ tóg fi mỹ: “Maria',” he mũ, fi jiji tó kỹ. Kỹ fi tóg vãhã ti ki kanhrãn mũ sir, ti tỹ fi mỹ fi jiji tó kỹ. Kỹ fi tóg ti mỹ: “Raboni', ã hã mỹ'?“ he mũ. Hebreu vĩ ki fi tóg tó mũ. Ẽg vĩ ki ẽg tóg tag to: “Senhor,” he tĩ.
Hã ra tóg fi mỹ: “inh vóg tũg nĩ ver,” he mũ. “Isỹ inh panh ra tãprynh ke vẽ. Inh kanhkã ag mỹ tónh tĩg nĩ, hã ra. Ag mỹ: “isỹ inh panh venh tĩg ke vẽ, hã ra tóg tỹ ãjag panh nĩ gé, he tóg,” hem nĩ. “Isỹ inh Topẽ to tãprynh ke vẽ, hã ra tóg tỹ ãjag Topẽ nĩ gé, he ti,” hem nĩ, ag mỹ,” he tóg Jesus ti, Maria Madalena fi mỹ.
Kỹ fi tóg tĩ mũ, ti mré mũ tĩ ag mỹ tó jé. “Ẽg Senhor ve inh,” he fi tóg mũ. Kỹ fi tóg ag mỹ tó kãn mũ sir.
Kurã ẽn kã, semana ki kurã ve ẽn tỹ rãkãnh kỹ ag tóg vẽnhmãn kỹ nỹtĩ, ĩn ũ krẽm, ti mré mũ tĩ ag. Hã ra ag tóg jãnkã nĩfénh ja nĩ, save tỹ, ag tỹ ẽprã pã'i ag kamẽg kỹ. Hã ra Jesus tóg vãhã vẽnh ven mũ, ag kã ki, kỹ tóg ag mỹ: “mỹ sér nỹtĩm nĩ,” he mũ.
Kỹ tóg ag mỹ ti nĩgé nug ven mũ, ti jẽn'yr ti ke gé. Kỹ tóg ag mỹ sér tĩ sir, ag tỹ ẽg Senhor ven kỹ, fag mỹ ke gé.
Kỹ tóg ag mỹ ke mãn mũ. “Mỹ sér nỹtĩm nĩ,” he tóg. “Inh panh tỹ inh jẽnẽ vẽ. Kỹ sóg ũri ãjag jẽgnẽg mũ gé, ti tỹ inh jẽnẽ ri ke,” he tóg.
Tag tó kar tóg ag ki hu he mũ, ag kar ki, fag ki ke gé. Kỹ tóg fag mỹ: “Topẽ kuprĩg vỹ tỹ ãjag jagrẽ nỹtĩ ha,” he mũ.
“Ãjag tỹ ũ mỹ: “ã tỹ Topẽ vĩ mranh ja ẽn tỹ tóg vẽnh pãte fón mũ,” hen kỹ tóg vẽnh pãte fón kỹ nĩ nĩ. Ãjag tỹ ũ mỹ: “ã mỹ ti vẽnh pãte fón ke tũ nĩ,” hen kỹ tóg vẽnh pãte fón ke tũ nĩ,” he tóg, ti tỹ ag mỹ vẽnh ven vén kỹ.
Hã ra Tomé vỹ ag mré nĩ ja tũ nĩ, ag tỹ Jesus vég mũ ẽn kã. Tomé ẽn vẽ, ag tỹ ũ to: “ũn vẽgni,” he mũ ẽn, Jesus mré tĩ tĩ ũ ẽn ti.
Ag tỹ Tomé ẽn ve kỹ ag tóg ti mỹ: “ẽg Senhor ve ẽg,” he mũ. Hã ra tóg ag mỹ: “ti nĩgé nug ve sór inh mũ, isỹ ag tỹ prégu tỹ ti nĩgé nugnón ja ẽn mẽ jé, inh nĩgé tỹ,” he mũ. “Kỹ sóg ti jẽn'yr ki mẽnh ke mũ gé, sỹ ti kusón ja ẽn mẽ jé. Ke tũ nĩ (mũ) ra isóg ti rĩr mãn kri nĩm ke tũ pẽ nĩ,” he tóg, Tomé ti.
Kurã tỹ 8 (ke) tũg kỹ ag tóg vẽnh mãn kỹ nỹtĩ gé, kỹ Tomé vỹ ag mré nĩ gé. Ðn jãnkã vỹ ki saven kỹ jẽ. Kỹ Jesus tóg ag mỹ vẽnh ven mãn mũ. Kỹ tóg ag mỹ: “mỹ sér nỹtĩm nĩ,” he mũ.
Kỹ tóg vẽsỹmér Tomé mỹ: “ã nĩgé tỹ inh nĩgé nugnor mẽ,” he mũ. “Ã nĩgé tỹ inh jẽn'yr kusón ja ẽn ti mẽ gé. Kri nĩm nĩ, to: vẽnh ó vẽ, he mãn tũg nĩ,” he tóg.
Kỹ Tomé tóg ti mỹ: “inh Senhor,Topẽ',” he mũ.
Kỹ tóg ti mỹ: “vãhã ã tóg kri fi sór mũ ha, ã tỹ inh ve kỹ,” he mũ. “Ũ tỹ ti tỹ inh vég tũ ra kri nĩm mũ ẽn mỹ tóg vĩ hapẽ han ke mũ, Topẽ ti,” he tóg.
Jesus vỹ ẽg rĩnve ẽg tỹ nén han vãnh hynhan kãn ja nĩgtĩ, nén tỹ hẽn ri ke, hã ra sóg rán kãn ja tũ nĩ.
Sỹ vẽnh rá tag han vẽ, ũ tỹ vég mũ kar ẽn tỹ Jesus ki ge sór jé, ti to: “Cristo vỹ tỹ ti nĩ, Topẽ kósin vỹ tỹ ti nĩ,” he jé. Kỹ ag tóg ti ki ge kỹ rĩr krỹg ja tũ ẽn venh ke mũ, ti tugrĩn, fag mré hã, mỹr, ha mẽ.
Tag pãte Jesus tóg kejẽn goj nig mág tỹ Galiléia tá ti mré mũ tĩ ag mỹ vẽnh ven mãn mũ, ha mẽ.
Simão Pedro vỹ tá nĩ, Tomé ti ke gé, ag tỹ ũ to: “ũn vẽgni,” he mũ ẽn ti, kar kỹ Natanael ti ke gé, ẽmã tỹ Caná tá ke ẽn, ga tỹ Galiléia tá ke ẽn, kar kỹ Zebedeu krẽ ag vỹ tá nỹtĩ gé, Jesus mré mũ tĩ régre ũ ag ke gé.
Kỹ Pedro vỹ ag mỹ: “isỹ pirã kugmĩnh tĩg ke vẽ,” he mũ. Kỹ ag tóg ti mỹ: “ã mré ẽg mũnh mũ,” he mũ gé. Kỹ ag tóg barco ki ge kỹ mũ mũ, goj kri. Hã ra ag tóg nén ũ kãgmĩg tũ pẽ nĩ, kuty ẽn kã.
Tỹ vaj kỹ kusãg pẽ ki, rã tỹ jun ke mũ ra Jesus vỹ goj fyr tá jẽ nĩ, hã ra ag tóg ti ki kagtĩg nỹtĩ ver.
Kỹ tóg ag mỹ: “ãjag mỹ pirã ũ kãgmĩg tũ?“ he mũ. Kỹ ag tóg ti mỹ: “hỹ,” he mũ.
Kỹ tóg ag mỹ: “rede tỹ barco pẽgja tá fón, kỹ ãjag tóg kugmĩnh ke mũ, pirã ti,” he mũ. Kỹ ag tóg ke mũ. Kỹ tóg fór mũ, rede ti, kỹ ag tóg kãtãnfyn kórég nỹtĩ, ti kufy tĩn kỹ, pirã e nỹtĩn kỹ.
Kỹ Jesus tỹ ũ to hapẽ ẽn tóg Pedro mỹ: “ẽg Senhor hã vẽ,” he mũ. Kỹ Pedro tóg ti kur rĩnh mãn mũ. Kunũnh ja ti nĩ, ti kur ti. Ti kur rĩnh kỹ tóg barco ki kãkutẽ kỹ goj kã mĩ tĩ mũ sir, Jesus kukãm.
Hã ra ag tóg ti nón barco kã mĩ mũ mũ gé. Rede ẽn raran ag tóg mũ mũ. Kakó ti nĩ ha, goj fyr ti, 100 (ke) metros hỹn.
Ag tỹ barco kã tá kãpa kỹ ag tóg Jesus jãká vég mũ sir. Pirã kugjin tóg nĩ nĩ, kỹ ẽmĩ tóg tá nĩ gé.
Kỹ tóg ag mỹ: “ãjag pirã gé kãmũjẽg,” he mũ.
Kỹ Pedro tóg barco kã ra rã kỹ rede ẽn raran tĩ mũ, goj fyr kukãm. Hã ra tóg fór nĩ, rede ti, pirã tỹ, 150 (ke) hỹn, pirã mág tãvĩ. Hã ra rede tóg jar ja tũ nĩ, ti e tãvĩ nỹtĩ ra.
Kỹ Jesus tóg ag mỹ: “konh kãmũjẽg,” he mũ. Hã ra tóg ag tỹ ti mỹ: “ã tỹ ũ nĩ?“ he jãvãnh tĩ. Ki kanhró ag tóg nỹtĩ, ti tỹ tỹ ẽg Senhor nĩn ki.
Kỹ tóg ag mỹ ẽmĩ ẽn vẽnh kãpãm mũ sir, pirã ti ke gé.
Jesus tỹ ag mỹ vẽnh ven tãgtũ vẽ ha, ẽn kã, ti ter kar kỹ rĩr mãn kar kỹ.
Ag jẽn kar kỹ Jesus tóg Simão Pedro mỹ: “Simão', João kósin', ã mỹ iso há tãvĩ nĩ, ã mré ke ag tỹ iso há nỹtĩ ẽn kãfór?“ he mũ. Kỹ tóg ti mỹ: “hỹ, hã vẽ. Ki kanhró ã tóg nĩ, isỹ ã to hapẽ nĩn ki,” he mũ. Kỹ Jesus tóg: “kỹ ũ tỹ inh ki ge kỹ nỹtĩ ag mỹ inh vĩ tóm nĩ,” he mũ.
Kỹ tóg ti mỹ: “Simão', João kósin', ã mỹ iso há nĩ?“ he mãn mũ gé. Kỹ tóg ti mỹ: “hỹ, hã vẽ. Ki kanhró ã tóg nĩ, isỹ ã to há nĩn ki,” he mãn mũ. Kỹ Jesus tóg: “kỹ ũ tỹ inh ki ge kỹ nỹtĩ ag mỹ inh vĩ tóm nĩ,” he mãn mũ gé.
Kỹ tóg ti ki jẽmẽ mãn mũ gé, jẽmẽ tãgtũ han kỹ. “Simão', João kósin', ã mỹ iso há nĩ?“ he mãn tóg. Kỹ tóg ti mỹ e tĩ, ti tỹ ti mỹ ke tãgtũ han kỹ. Kỹ tóg: “nén kar ki kanhró ã tóg nĩ. Ki kanhró ã tóg nĩ. Hã kỹ ã tóg isỹ ã to há nĩ ki kanhró nĩ,” he mãn mũ. Kỹ Jesus tóg: “kỹ ũ tỹ inh ki ge kỹ nỹtĩ ag mỹ inh vĩ tóm nĩ,” he mãn mũ.
“Ã mỹ sóg ki hã tó mũ, ha mẽ. Ã kyrũ kã ã tóg ã kur rĩnh kỹ ã tỹ hẽn ra tĩg sór mũ ẽn ra tĩ' he ja nĩgtĩ. Kejẽn ã kófa nĩnh ke mũ. Ẽn kã ã tóg ag mỹ ã nĩgé tỹ vẽnh kri tỹ tam kenh mũ, kỹ ag tóg ã senh mũ, ha vem nĩ, kỹ ag tóg ã pére mũnh mũ, ã tỹ hẽ ra tĩg sór tũ ẽn ra,” he tóg, Pedro mỹ.
Ti tỹ ti mỹ ag tỹ ti tén ke tó vẽ. Hã ra ag tóg Topẽ tỹ tỹ ũn mág nĩ venh ke mũ, ag tỹ Pedro tén ke tugrĩn. Tag pãte tóg ti mỹ: “mũ jé ha, inh mré,” he mũ gé sir, Jesus ti.
Ag mũn kỹ Pedro tóg vẽsỹjãm ẽvãnh kỹ ũ tỹ Jesus nón kãtĩ mũ ẽn vég mũ gé, Jesus tỹ ũ to ha tãvĩ ẽn. Ag jẽn rén ja ẽn tá tóg Jesus rã hã nĩ ja nĩ. Ẽn kã tóg Jesus mỹ: “ũ nỹ hỹn ã ven ke mũ, pã'i ag mỹ?“ he ja nĩ. Ẽn hã vỹ Jesus nón tĩ mũ, Pedro tỹ ti mré tĩ ra.
Pedro tỹ ti tỹ ag nón kãtĩ ẽn ve kỹ tóg Jesus mỹ: “jãvo ũ tỹ ẽg nón kãtĩ tag ti?“ he mũ.
Kỹ tóg: “sỹ ti mỹ nén tó mũ vỹ vyr mỹ nĩ, kỹ sỹ ã mỹ nén tó mũ vỹ vyr mỹ nĩ gé,” he mũ. “Sỹ ti mỹ: ter ke tũ ã tóg nĩ, isỹ vỹn ke ve jé ã tóg ke mũ, he sór ra sóg ti mỹ kenh ke mũ vẽ. Ã hã mỹ sóg ã tũ tó mũ, hã kỹ sóg ã mỹ: mũ jé ha, inh mré, he mũ,” he tóg.
Jesus vĩ tag tugrĩn vẽnh kar tóg ti to: “ter ke tũ ti nĩ,” he tĩ, Jesus ki ge kỹ nỹtĩ kar ag. Hã ra Jesus pijé ti to: “ter ke tũ ti nĩ,” he ja nĩgtĩ'. Ti to tóg: “sỹ ti mỹ: ter ke tũ ã tóg nĩ, isỹ vỹn ke ve jé ã tóg ke mũ, he sór kỹ sóg ti mỹ tag tónh ke mũ vẽ,” he ja nĩ, Pedro mỹ, ũ ẽn to. Hã kỹ ti to: “ter ke tũ ti nĩ,” he tũg nĩ.
João vỹ tỹ inh nĩ. Inh hã vỹ tag ve kãn ja nĩ, hã kỹ sóg rán. Ki hã tó sóg tĩ. Vẽnh kar vỹ tag ki kanhró nỹtĩ.
Hã ra sóg Jesus tỹ nén hynhan mũ ẽn rán kãn ja tũ nĩ. Ti tỹ nén hynhan mũ ẽn vỹ e nỹtĩ, e tãvĩ. Ẽg tỹ tag rán kãn sór ra ẽg tóg vẽnh rá tỹ hẽn ri ke hynhan ke mũ vẽ. Sĩ ti nĩ, ẽg ga ti, kỹ ẽg tỹ hẽ tá vẽnh rá tag vin han ke tóg tũ tĩnh mũ vẽ. Hã vẽ.
Teófilo, inh Livro ve ki sóg ã mỹ Jesus tỹ nén han mũ kar tó ja nĩ, ti tỹ nén han vén mũ ẽn ti, ti tỹ nén han rén ẽn ti ke gé. Ti tỹ ẽg kanhrãn mũ ẽn rán sóg huri ke gé.
Kỹ sóg ti tỹ kanhkã ra tãpry mũ rán huri ke gé. Ti tỹ kanhkã ra tãpry to hã tóg ti tỹ ũn kuprẽg mũ ag mré vẽmén ja nĩ ver. Topẽ kuprĩg tỹ ti mỹ nén tó mũ ẽn tó tóg mũ ag mỹ.
Ti ter kar kỹ Jesus tóg ag mỹ vẽnh ven tỹ hẽn ri ke han ja nĩ, kurã tỹ 40 (ke) ki, ti tỹ ũn kuprẽg ja ẽn ag mỹ. Ag tỹ ti ve kỹ ti mré vẽmén kỹ ag tóg ti rĩr jẽ ki kanhrãn mũ, apóstolo ag. Ag mỹ tóg Topẽ tỹ tỹ ẽg pã'i nĩ kãmén mũ.
Kejẽn tóg ag mré nĩ nĩ. Kỹ tóg ag mỹ: “ver Jerusalém tá kãpa tũg nĩ,” he mũ. “Tá nỹtĩ kỹ Topẽ tỹ ãjag mỹ nén tó ja jãvãnh nĩ, isỹ ãjag mỹ nén tó ja ẽn ti,” he tóg.
“João vỹ goj tỹ ẽg kygpe ja nĩgtĩ,” he tóg. “Hã ra ãjag tóg kãnhmar Topẽ kuprĩg tỹ jagrẽ nỹtĩnh ke mũ. Sỹ ãjag kygpenh ken hã vẽ,” he tóg, Jesus ti.
Kejẽn ag tóg vẽnh mãn mãn mũ sir, Jesus tỹ ũn vin mũ ag. Kỹ tóg ag mré nĩ nĩ. Kỹ ag tóg ti mỹ: “Senhor,” he mũ. “Ã mỹ ũri ẽg povo tỹ Israel tỹ pã'i mág fẽg mãn mũ',“ he ag tóg ti mỹ.
Hã ra tóg ag mỹ: “vó, Topẽ hã vỹ ki kanhró nĩ. Ãjag tũ pijé',” he mũ. “Kurã ẽn ki kanhrãn ke tũ ãjag tóg nĩ, Topẽ tỹ ãjag pã'i mág fẽg mãn ke kurã ti,” he tóg.
“Hã ra Topẽ kuprĩg vỹ tỹ ãjag jagrẽ nĩnh ke mũ. Kỹ ti hã vỹ ãjag tar han ke mũ, ãjag tỹ inh kãmén jé. Jerusalém tá ãjag tóg inh kãmén ke mũ, ga tỹ Judéia tá ke gé, ga tỹ Samaria tá ke gé, ga fyn ja tá hã ke gé mỹr,” he tóg, Jesus ti.
Ti tỹ tag tó kar kỹ tóg vãhã kynhmỹ tãpry mũ sir ag rĩnve, kỹ kanhkã góg vỹ ti kri rũm ke mũ sir, ti ve mãn tũ ag tóg nĩ sir.
Kỹ ag tóg kanhkã tugnỹm mũ, ag tỹ ti tĩg ven kỹ. Hã ra vãhã ũn régre ag tóg tá nỹtĩ, kur kupri rĩnh kỹ. Topẽ tỹ jẽgnẽ jafã ag vẽ.
Kỹ ag tóg ag mỹ: “ha vé,” he mũ. “Ãjag ne tóg kanhkã tá ẽvãnh nỹtĩ nĩ'. Jesus vỹ vỹn kenh ke mũ. Ti tĩg ja ẽn ri ke han jé tóg ke mũ. Ti tỹ kanhkã ra tãpry vẽ, hã ra tóg tá kãtére mãn ke mũ gé,” he ag tóg.
Kỹ ag tóg vỹnvỹn ke mũ sir, Jerusalém ra, krĩ tỹ Oliveiras tá kãmũ kỹ.
Ũ tỹ tá kãmũ mũ ag hã vẽ, hã vỹ: Pedro, João, Tiago, André, Filipe, Tomé, Bartolomeu, Mateus, Tiago ũ, Alfeu kósin ẽn, Simão, Judas ũ, Tiago kósin ẽn, he mũ, Jesus tỹ ũn vin mũ ẽn ag.
Tá junjun kỹ ag tóg Topẽ mré vĩ mũ, ag tỹ hẽ tá nỹtĩ ẽn tá, ũn tỹtá fag mré hã, Maria fi ke gé, Jesus mỹnh ẽn fi, ti jãvy ag mré hã ke gé, ha mẽ.
Kejẽn Jesus mré ke tỹ hẽn ri ke ag vỹ tá nỹtĩ nĩ, vẽnh mãn kỹ, ũ tỹ 100 kri 20 (ke) hỹn.
Kỹ Pedro tóg: “ha vé, inh kanhkã',” he mũ. “Vãsỹ tóg rán kỹ nĩ. Topẽ kuprĩg tóg Davi krĩn ja nĩgtĩ, ti tỹ Judas to rán jé, hã ra tóg ki hã tó ja nĩ, vẽnh rán ki,” he tóg. “Ũ tỹ Jesus kãgmĩnh ke mũ ag jãmĩ tóg kãtĩg ja nĩ, Judas ti.
Hã ra tóg tỹ ẽg mré ke ja nĩ, kỹ ti tỹ nén han mũ tóg ẽg tỹ nén han mũ ri ke ja nĩ gé.
Hã ra tóg Jesus kato jãnkamy mãn ja nĩ, kỹ tóg jãnkamy ẽn tỹ ẽpỹ kajãm ja nĩgtĩ. Hã ra tóg ti nunh kã vẽnh jãján ja nĩ, kỹ tóg tam ke kỹ kutẽ ja nĩ, kỹ ti nug tóg jar ja nĩ, kỹ ti nug tóg kãkutẽ ja nĩ, kỹ tóg ter ja nĩ, Judas ti.
Kỹ Jerusalém tá ke kar ag tóg mẽg mũ sir, hã kỹ ag tóg ti japỹ to: Aceldama, he mũ, hã vỹ: ẽpỹ kyvénh, he mũ, ẽg vĩ ki,” he tóg.
“Ẽg tỹ Topẽ mỹ jãnjãn jafã ki tag tóg rán kỹ nĩ, hã mẽ: ẽn jamã vỹ vag ke mũ, ũ pijé ki ẽmãn mãn mũ', he tóg, vẽnh rán ki, Judas to. Kỹ ũ vỹ ge nĩ gé, hã mẽ: ũ tỹ ti jẽg ja kã jẽ kỹ ti rãnhrãj han ke vẽ, he tóg mũ gé.
Hã kỹ, mũ nỹ, ti jẽgja ki ũ fẽg jé, ũ tỹ ẽg mré Jesus tỹ ga mĩ tĩ vég mũ,
ũ tỹ João tỹ Jesus kype vég mũ, ũ tỹ Jesus tỹ nén han mũ ve kãn mũ, ti tỹ kanhkã ra tĩg mré hã. Ẽn tóg sir ẽg mré ti rĩr mãn tónh ke mũ,” he tóg, Pedro ti.
Kỹ ag tóg ũn régre ag vin mũ, hã vỹ: José, he mũ, ti jiji ũ hã vỹ: Barsabás, he mũ. Ti mré ag tóg Matias fẽg mũ gé.
Kỹ ag tóg Topẽ mré vĩ mũ, ha mẽ. “Ẽg jóg', ẽg tỹ nén to jykrén mũ ki kanhró ã tóg nĩ. Ã hỹn ũ tỹ hẽ kuprẽg,
ti tỹ ẽg mré ã rãnhrãj tag han jé, ti tỹ tỹ ẽg mré apóstolo jẽ jé? Judas vỹ ti rãnhrãj tovãnh. Kỹ ũ tỹ hẽ nỹ ti jẽg ja kã jẽnh mũ ha?“ he ag tóg mũ, Topẽ mỹ.
Kỹ ag tóg to joga he mũ sir, hã ra Matias tóg Judas jẽgja kã jẽ mũ. Hã kỹ tóg tỹ ũ tỹ 11 (ke) ag mré ke nĩ sir. Tỹ tóg apóstolo jẽ sir.
Vãhã tóg fénhta tỹ Pentecostes kurã tá krỹg mũ. Kỹ vẽnh kar vỹ vẽnh mãn kỹ nỹtĩ nĩ, Jesus ki ge kỹ nỹtĩ kar ẽn ag.
Kỹ vãhã kanhkã tá kóho ri ke tóg mẽ há tĩ. Króg, he tóg mũ. Kỹ ĩn tóg kóho ri ke ẽn tỹ fór mũ, Jesus ki ge kỹ nỹtĩ ag nỹtĩ ẽn tá.
Kỹ ag tóg nén nẽ vég mũ, hã ra tóg tỹ pĩ gru hã pẽ nĩ. Vẽnh kãpópãm kỹ tóg nĩ nĩ. Kỹ tóg ag kri nĩ' nĩ' he kãn mũ, pĩ gru hã pẽ ẽn ti.
Kỹ Topẽ kuprĩg tóg ag ki ge kãn mũ. Kỹ ag tóg vẽnh vĩ ũ tugtó mũ, Topẽ kuprĩg tỹ ag krĩn kỹ, ti tỹ tỹ ag jagrẽ nĩn kỹ.
Hã ra Jerusalém tá ke ũ ag tóg Topẽ to há nỹtĩ gé. Judeu ag vẽ gé, hã ra ag tóg povo tỹ hẽn ri ke mĩ mogmog ja nĩ. Hã kỹ ag vĩ tóg tó tỹ hẽn ri ke nĩ.
Ag tỹ kóho ri ke ẽn mẽ kỹ ag tóg vẽnh mãn mũ. Kỹ ag tóg ag vĩ e ẽn ki Pedro ag tỹ nén tó mũ mẽg mũ.
Kỹ tóg ag mỹ e tĩ. Ag fe tỹ hẽn ri ken kỹ ag tóg: “ha vé, Galiléia tá ke ag vẽ mỹr,” he mũ. “Galiléia tá ke ag vỹ vyr mỹ vĩ nỹtĩ.
Hã ra ẽg tóg ẽg vĩ pẽ ki ag vĩ mẽg mũ,” he ag tóg.
“Ẽg kã ũ ag tóg Pártia tá kãmũ mũ, kỹ ũ ag tóg Média tá kãmũ mũ gé, ũ ag tóg ga tỹ Elão tá kãmũ mũ, ũ ag tóg ga tỹ Mesopotâmia tá kãmũ mũ, ũ ag tóg Judéia tá kãmũ mũ, ũ ag tóg Capadócia tá kãmũ mũ, kar kỹ Ponto tá, Ásia tá,
Frígia tá, Panfília tá, Egito tá, ga tỹ Líbia tá, ẽmã tỹ Cirene ẽn mã tá. Ũ ag tóg ẽmã tỹ Roma tá kãmũ mũ gé.
Ũ ag tóg tỹ Judeu nỹtĩ, kar kỹ ũ ag tóg tỹ fóg tỹ Judeu jykre han mũ nỹtĩ gé. Ũ ag tóg goj vãso tỹ Creta tá kãmũ mũ, ũ ag tóg ga tỹ Arábia tá kãmũ mũ gé. Ẽg kar tóg ẽg vĩ pẽ ki ag tỹ Topẽ kãmén mũ mẽg mũ,“ he ag tóg.
Ag mỹ e tĩn kỹ ag tóg jagnẽ mỹ: “ne nẽ hỹn'?“ he mũ. Ag fe tóg jũrũn ke mũ, ag tỹ ge ve ja tũ nỹtĩn kỹ.
Ũ ag tóg hã ra nyg mũ. “Kronkron kỹ ag kãgter nỹtĩ mỹr,” he ag tóg.
Kỹ Pedro tóg ũ tỹ 11 (ke) ag mré jẽgnẽ kỹ jamã há ra ag mỹ: “inh kanhkã',” he mũ. “Jerusalém tá ke'! Jẽmẽ há han ra, sỹ ãjag mỹ nén tó mũ ti,” he tóg.
“Ãjag ne tóg: kronkron kỹ ag kãgter nỹtĩ, he mũ. Hã tũ vẽ hã ra,“ he tóg.
“Hã ra tóg vãsỹ rán kỹ nĩ, ẽg tỹ ũri nén vég mũ ti. Topẽ vĩ tó tĩ tỹ Joel tóg vãsỹ tag rán ja nĩ, ha mẽ:
“kurã tỹ ẽgno to hã sóg inh kuprĩg jẽnẽnh mũ, vẽnh kar mỹ, ti tỹ tỹ ag mré fag jagrẽ nĩ jé, he ja tóg nĩ, Topẽ ti. Kỹ ãjag krẽ ag tỹ fag mré Topẽ vĩ mẽ kỹ tónh ke vẽ. Kyrũ ag tỹ nén nẽ venh ke vẽ. Kófa ag tỹ vẽnh pétinh ke vẽ.
Sỹ inh kuprĩg tỹ inh mré rãnhrãj mũ ag jagrẽ han ke vẽ, fag ke gé. Kỹ fag tóg ag mré inh vĩ tónh ke mũ gé, he tóg, Topẽ ti,” he tóg, Joel ti.
“Ãjag tỹ nén han vãnh han jé sóg ke mũ gé, ãjag mỹ, kanhkã tá, ga tá ke gé, ẽprã, kyvénh mỹr, pĩ mỹr, nĩja mỹr.
Kỹ rã tỹ kutyg ke vẽ, kysã kyvénh ke vẽ gé. Kar kỹ Topẽ kurã vẽ sir, kurã mág ẽn ti.
Kỹ ũ tỹ Topẽ mỹ nén kar to vĩ mũ ẽn kren ke vẽ sir,” he tóg, Topẽ ti. Joel tỹ rán hã vẽ, vãsỹ,” he tóg.
“Inh kanhkã', Nazaré tá Jesus ẽn vẽ mỹr. Ti hã tóg nén han vãnh hynhan ja nĩgtĩ. Topẽ jykre hynhan ja tóg nĩgtĩ, Topẽ tỹ ti jẽnẽn kỹ. Hã ra Topẽ tóg ti mỹ tó ja nĩ, ti tỹ milagre ẽn hynhan jé, ãjag tỹ ve kỹ ti to jykrén há han jé,“ he tóg.
“Hã ra Topẽ tóg ãjag mỹ ti fẽg ja nĩ. Hã kỹ ãjag tóg ka to ti sa ja nĩ. Ti tén ja ãjag tóg nĩ. Kỹ ũ tỹ ka to ti sãg mũ ẽn ag jykre vỹ pãno tãvĩ nĩ.
Hã ra Topẽ tóg ti rĩn mãn ja nĩ, hã kỹ tóg vẽser jagtar ẽn tỹ tũ' he ja nĩ, ti mỹ. Hã kỹ tóg vẽser jamã tá nĩg mág ja tũ nĩ, Jesus ti,” he tóg.
“Hã kỹ Davi tóg Jesus jo tag tó ja nĩ, kỹ tóg Jesus tỹ ti jóg mré vĩ ri ke nĩ. Ti to tóg: ẽg jóg', he ja nĩ. Ã vég isóg nĩ nĩ. Inh pẽgja tá ã tóg nĩ nĩ, hã kỹ sóg krónh ke tũ nĩ.
Hã kỹ inh fe tóg mrin ke mũ. Vĩ sér han isóg nĩ nĩ. Iser kỹ inh fár tóg nỹnh ke mũ, hã ra sóg to krĩ kufy tũ nĩ.
Inh kuprĩg vỹ vẽnh kuprĩg jamã tá nĩg mág han ke tũ nĩ. Inh fár vỹ vag ke tũ nĩ gé, sỹ tỹ ã tỹ kuprẽg ja nĩn kỹ.
Inh kanhrãn ã tóg nĩ nĩ, isỹ kanhkã to ẽpry ẽn ve há han jé. Isỹ ã mré nĩn kỹ tóg inh mỹ sér tãvĩ tĩ, he ja tóg nĩgtĩ, Davi ti,“ he tóg.
“Inh kanhkã.' Davi to jykrén há han. Ti tỹ vẽnh kãmén tũ vẽ. Vãsỹ tóg ter mỹr, hã kỹ ẽg tóg ti kej vég tĩ, ũri.
Ti tỹ ga mĩ tĩ mũn kã tóg Topẽ vĩ tó tĩ ja nĩgtĩ, Davi ti. Kỹ Topẽ tóg ti mỹ: ã krẽ'krẽ ag kã ũ vỹ tỹ pã'i mág nĩnh mũ, he ja nĩgtĩ. Ti tỹ Cristo kãtĩg ke tó jan hã vẽ.
Hã kỹ tóg Cristo rĩr mãn ke tó ja nĩgtĩ gé, ti tỹ: inh fár vỹ vag ke tũ nĩ, hen kỹ. Cristo pijé vẽser jamã tá nĩg mág han', kỹ ti fár vỹ vag ja tũ nĩ gé,” he tóg, Pedro ti.
“Cristo vẽ, hã vỹ: Jesus, he mũ. Topẽ vỹ ti rĩn mãn, kỹ ẽg kar tóg ti ve ja nĩgtĩ,” he tóg.
“Topẽ tóg ti mỹ: kunĩg, inh pẽgja tá nĩ, he ja nĩ. Kỹ tóg ti mỹ ti tỹ ẽg mỹ nén tó ja ẽn nĩm, hã vỹ: Topẽ kuprĩg, he mũ. Hã kỹ tóg ẽg mỹ tỹ ẽg jagrẽ han mũ, Jesus ti. Hã kỹ ãjag tóg ũri tag vég mũ,” he tóg.
“Davi hã tóg rĩr mãn ja tũ nĩ ver, kanhkã ra tóg tãpry ja tũ nĩ ver, ge ra tóg tag tó ja nĩ, ha mẽ: “ẽg jóg mág vỹ inh Senhor mỹ tag tó ja nĩ, hã vỹ: nĩ ra ver, inh pẽgja tá,
sỹ ã kato vãsãnsãn mũ ag tỹ ã krẽm vin jé. Kỹ ag sigse vẽ sir,” he ja tóg nĩ. Davi tỹ tón hã vẽ,” he tóg.
“Jesus tag, ãjag tỹ ka to ũn sãg mũ tag hã vỹ tỹ ẽg Senhor nĩ. Topẽ vỹ ti to: tỹ tóg Cristo nĩ, tỹ tóg vẽnh kar Senhor nĩ, he mũ. Ẽg povo tỹ Israel tỹ vẽnh vĩ tag kri finh ke vẽ,” he tóg, Pedro ti, ũ tỹ vẽnh mãn kỹ nỹtĩ ag mỹ.
Ag tỹ ti vĩ tag mẽ kỹ ti jykre tóg ag kã ra rã mũ sir. Kỹ ag tóg ti mỹ: “kỹ ẽg hỹn hẽ ri kenh mũ, vỹ?“ he mũ, Jesus tỹ ũn vin mũ kar ag mỹ ke gé.
Kỹ Pedro tóg ag mỹ: “ãjag jykre pãno tovãnh ra. Kỹ ẽg tóg ãjag kygpenh ke mũ, Jesus Cristo jiji tó kỹ,” he mũ. “Kỹ Topẽ tóg ãjag mỹ ãjag tỹ ti vĩ mranh ja tỹ vẽnh pãte fón ke mũ. Kỹ ãjag tóg Topẽ kuprĩg tỹ jagrẽ nỹtĩnh mũ gé.
Ti tỹ ãjag hã mỹ ti nĩm ke vẽ, ãjag krẽ mỹ ke gé. Ti tỹ ũn mỹ vẽnh vĩ jẽnẽg mũ kar ag mỹ tóg nĩm tĩ, Topẽ ti, ẽg jóg mág ti, ag tỹ ver kuvar há tá mũ hã ra,” he tóg, Pedro ti.
Vĩ tỹ hẽn ri ke han tóg, Jesus kãmén kỹ. Ag jyvẽn tóg mũ gé, kỹ tóg ag mỹ: “Jesus mỹ: inh kren han nĩ, hem nĩ,” he mũ. “Ẽg kar vỹ vẽjykre pãno han kãn, hem nĩ,“ he tóg.
Ũ tỹ ti vĩ han mũ ag kygpég ag tóg mũ sir. Kurã ẽn kã ũn kygpe kỹ nỹtĩ ag vỹ tỹ ũ tỹ 3 mil (ke) nỹtĩ hỹn, hẽn ri ke mũn.
Ẽn ag vỹ kurã kar ki Jesus tỹ ũn vin mũ ag vĩ jẽmẽ jé vẽnh mãn tĩ, jagnẽ ve jé ke gé. Kỹ ag tóg Jesus jamĩ ko mũ sir. Kỹ ag tóg ti mré vĩ mũ gé, kurã kar ki.
Kỹ Jesus tỹ ũn vin mũ ag tóg ẽg tỹ nén han vãnh tỹ hẽn ri ke han tĩ nỹtĩgtĩ. Hã kỹ vẽnh kar tóg Topẽ kamẽg tĩ.
Jãvo ũ tỹ Jesus ki ge kỹ nỹtĩ ag tóg jagnẽ mré vẽjykre pir han mũgtĩ, fag ke gé. Kỹ ag tỹ nén vỹ tỹ jagnẽ tũ ri ke nỹtĩ.
Ũ ag tóg ag tỹ nén ũ vẽne he mũ gé, jãnkamy to, kỹ ag tóg ũn jãnkamy tũ ag mỹ vẽnh kãpópãm tĩ.
Kurã kar ki ag kar tóg Topẽ ĩn ra mũ tĩ, ag tỹ ti mré vĩ jé, fag ke gé. Ag ĩn kã ki ag tóg Jesus jamĩ ko mũgtĩ gé. Ag mỹ tóg sér tĩ sir, fag mỹ ke gé.
Kỹ ag tóg Topẽ mỹ: “há ti nĩ,” he tĩ gé. Jo vẽnh kar tóg ag to há nỹtĩ gé. Kỹ Topẽ tóg kurã kar ki ũ ag mỹ krĩ há nĩm tĩ gé, kỹ ag tóg ti ki ge mũ. Hã kỹ ag tóg komẽr hã e nỹtĩ, fag ke gé.
Kejẽn Pedro mré João ag tóg Topẽ ĩn ra mũ mũ, meio dia pãte 3 óra ki. Judeu ag tỹ Topẽ mré vĩ jafã vẽ, hã vỹ: 3 óra, he mũ.
Topẽ ĩn tá ũ tóg nĩ nĩ, ũn kãnhgrĩ. Ti mũr mũ kã tóg ge nĩ. Tá tóg: “inh mỹ nén ũ nĩm,” he nĩgtĩ, ũ tỹ Topẽ ĩn kã ra ge mũ ag mỹ. Ẽn va ag tóg kãmũ mũ, jãnkã tá ti nĩm jé. Kỹ João mré Pedro ag tóg Topẽ ĩn tá junjun mũ.
Ũn kãnhgrĩ tỹ Pedro ag ve kỹ tóg ag mỹ nén ũ to vĩ mũ.
Kỹ ag tóg ti tugnỹm mũ. Kỹ Pedro tóg ti mỹ: “ẽg ki ẽvãnh,” he mũ.
Kỹ tóg ag ki ẽvãnh mũ. “Ag hỹn inh mỹ jãnkamy nĩm ke mũ,” he tóg.
Hã ra Pedro tóg ti mỹ: “jãnkamy tóg inh mỹ tũ tĩ,” he mũ. “Sỹ nén ma tĩ hã tỹ sóg ã mỹ nĩm mũ, hã vỹ: Jesus Cristo jiji hã tó kỹ, sóg ã mỹ: ha jẽg, he mũ,” he tóg, Pedro ti, ũn kãnhgrĩ mỹ.
Kỹ tóg ti pẽgja tá ti kãgmĩ kỹ ti fẽg mũ. Kỹ vãhã ti pẽn tóg tar' he mũ sir, ti pẽn nágnán ti.
Hũm he tóg mũ sir. Jẽg há' he tóg mũ. Vãhã tóg tĩ mũ sir. Kỹ tóg ag mré Topẽ ĩn kã ra ra mũ sir. Tá tóg hũm hũm he mũ. Topẽ mỹ tóg vĩ há han mũ sir.
Kỹ vẽnh kar tóg ti vég mũ, ti tỹ hũm hũm hen kỹ, ti tỹ Topẽ mỹ vĩ há han kỹ.
Kỹ ag tóg ti ki kanhrãn mũ. “Topẽ ĩn jãnkã tá nĩ ẽn hã vẽ mỹr, vẽnh kar mỹ: inh mỹ nĩm, he tĩ ẽn hã vẽ mỹr,” he ag tóg ti to. Kỹ tóg ag mỹ e tĩ sir. Ag fe tóg jũrũn ke mũ sir.
Hã ra tóg Pedro mré João ag mré tĩ mũ, ũn kãnhgrĩ ja ẽn ti. Hã kỹ vẽnh kar tóg ag to vẽnh mãn mũ, Topẽ ĩn krẽm, pã'i tỹ Salomão he mũ ẽn sala tá. Ag mỹ tóg e tĩ, ti tỹ há' hen kỹ.
Pedro tỹ ũn e ẽn ag ve kỹ tóg ag mỹ: “inh kanhkã', ãjag fe hã ne tóg jũrũn ke mũ',” he mũ. “Ẽg tỹ vẽsóg ki ti tỹ há' he tũ vẽ. Topẽ tỹ ti tỹ há' he vẽ mỹr. Ẽg tỹ vẽjykre kuryj han mũ ra ẽg tóg ge han ki kagtĩg nỹtĩ,” he tóg.
“Ẽg jógjóg ve ag vỹ Topẽ to há ja nỹtĩgtĩ, Abraão ti, Isaque ti, Jacó ti ke gé. Topẽ ẽn vẽ mỹr, ũ tỹ ti tỹ há' he mũ ti. Topẽ ẽn vỹ ti kósin tỹ ũn mág han. Ti hã vỹ tỹ Jesus nĩ. Hã ra ãjag tóg fóg tỹ pã'i tỹ Pilatos mỹ ti fẽg ja nĩgtĩ, kỹ tóg: ti kavãn jé sóg ke mũ, he mũ vẽ.
Hã ra ãjag tóg ũ tỹ vẽjykre kuryj han mũ to, nejé, he ja nĩgtĩ, Topẽ tỹ ũn kuprẽg mũ ẽn to, Jesus ẽn to. Hã ra ãjag tóg ũ tỹ ũn tén mũ to: ti kava ra, he ja nĩgtĩ.
Ũ tỹ ẽg rĩnrĩr han mũ ẽn tén ja ãjag tóg nĩgtĩ mỹr. Hã ra Topẽ tóg ti rĩn mãn ja nĩ, ti ter mũ hã ra, kỹ ẽg tóg ti ve ja nĩgtĩ,” he tóg.
“Kỹ ẽg tóg Jesus ki ge mũ. Hã kỹ Jesus tóg ũn kãnhgrĩ ja tag tỹ tar' he mũ, ãjag tỹ ũn vég mũ tag ti. Jesus vỹ ti tỹ ti ki rã han. Hã kỹ tóg ti tỹ Jesus ki rã kỹ há' he mũ sir, ãjag rĩnve,” he tóg.
“Inh kanhkã', ãjag tỹ ki kagtĩg nỹtĩn hã kỹ ãjag tóg Jesus tén ja nĩgtĩ, pã'i ag mré.
Hã kỹ Topẽ tóg vãsỹ rán kỹ nĩ ẽn han. Topẽ vĩ tó tĩ ag kar tóg vãsỹ Jesus jagtar ke ti tó ja nĩgtĩ, Topẽ tỹ ag mỹ: ha tó, hen kỹ. “Topẽ tỹ ũn jẽnẽg mũ ẽn tỹ jagtar ke vẽ, Cristo ti,” he ja ag tóg nĩgtĩ.
Kỹ ãjag jykre pãno tovãnh nĩ. Topẽ jykre ki gem nĩ, Topẽ tỹ ãjag tỹ ti vĩ mranh tỹ tũ' he jé.
Kỹ ãjag tóg tỹ Topẽ mré ke nỹtĩnh mũ. Kỹ tóg ãjag krĩ tỹ kãnhvy' henh ke mũ. Kar kỹ tóg ãjag mỹ ti jẽnẽ mãn ke mũ gé, ti tỹ ãjag mỹ ũn jẽnẽnh ke mũ ẽn ti, Cristo ti, hã vỹ: Jesus, he mũ.
Ti tỹ kanhkã tá nĩ vẽ ver. Ti tỹ ti kurã pétẽm kỹ tóg vãhã tá vỹn kenh ke mũ, Topẽ tỹ nén kar han mãn ke kurã ẽn kã. Hã kỹ Topẽ tóg vãsỹ ti vĩ tó tĩ ag mỹ tó ja nĩgtĩ, ag tỹ vẽnh kar mỹ ti vĩ tó jé, ti tũ ag kar mỹ.
Hã kỹ Moisés vỹ tag tó ja nĩ, ha mẽ: Topẽ vỹ ãjag mỹ ti vĩ tó tĩ ũ jẽnẽnh ke mũ, ti tỹ ãjag mỹ Topẽ vĩ tó jé, inh ri kén. Ẽn vĩ jẽmẽm nĩ.
Ũ tỹ ti vĩ jẽmẽ jãvãnh ẽn ter ke vẽ, ẽn pijé tỹ Topẽ tũ nĩ', he ja tóg nĩgtĩ, Moisés ti,“ he tóg.
“Topẽ vĩ tó tĩ ag kar vỹ tó ja nĩgtĩ, ẽg tỹ ũri vég mũ tag ti. Samuel vỹ tag tó vén ja nĩgtĩ, kar kỹ ti nón ke ag tóg vãhã tag tó ja nĩ gé.
Topẽ vĩ tó tĩ ẽn krẽ vỹ tỹ ãjag nỹtĩ. Ãjag jógjóg ve ag hã mré tóg jykrén ja nĩgtĩ, Topẽ ti, Abraão hã mré. Hã kỹ tóg Abraão mỹ: ã kósin ũ hã tugrĩn sóg vẽnh kar to há nĩnh mũ, he ja nĩgtĩ, Topẽ ti.
Ãjag hã mỹ tóg ti kósin jẽnẽ, ti rĩn mãn kỹ. Ãjag hã mỹ tóg tó vén, ãjag tỹ tỹ Judeu nỹtĩn kỹ. Ãjag tỹ ãjag jykre pãno tovãnh jé,” he tóg, Pedro ti, João mré.
Ag tỹ ver vẽmén nỹtĩ ra pã'i ag tóg tá junjun mũ, Topẽ ĩn to pã'i ag, ũ tỹ: “ẽg hỹn rĩnrĩr mãn ke tũ nĩ, ẽg ter kar kỹ,” he mũ ag mré hã.
Kỹ ag tóg Pedro ag to jũgjũ mũ, ag tỹ: “Jesus vỹ rĩr mãn. Kỹ ẽg tóg ti ri kén rĩr mãn ke mũ gé, ẽg ter kỹ,“ hen kỹ.
Hã kỹ ag tóg Pedro ag sigség mũ. Vẽseja kã tá ag tóg ag vãm mũ, ag tỹ tá nũgnũr pir han jé. Rãké ti nỹ ha, hã kỹ ag tóg: “ha ver kã tá nũgnũr,” he mũ.
Hã ra ũ tỹ hẽn ri ke ag tóg Pedro ag vĩ mẽ kỹ kri fi ja nĩgtĩ. Ũ tỹ 5 mil (ke) ag vẽ, Jesus ki ge kỹ nỹtĩ ag, ũn tỹtá fag mré tó tũ.
Tỹ vaj kỹ pã'i ag tóg vẽnh mãn mũ, kófa ag mré hã, Topẽ vĩ to ẽg kanhrãn tĩ ag mré hã, Jerusalém tá.
Topẽ tũ to pã'i mág jiji hã vỹ: Anás, he mũ. Ag pã'i mág ũ jijin hã vỹ: Caifás, he mũ. Pã'i mág kanhkã ũ jiji hã vỹ: João, he mũ, kỹ ũ jijin hã vỹ: Alexandre, he mũ. Pã'i kar ag vỹ tá vẽnh mãn kỹ nỹtĩ.
Vẽnh kuju ki ag tóg Pedro ag vin mũ, kỹ ag tóg: “ũ nỹ ãjag mỹ vẽjykre tag nĩm, ãjag tỹ ũn kãnhgrĩ ẽn tỹ há' he jé? Ũ jykre tỹ ãjag ti tỹ há' hé?“ he ag tóg mũ.
Kỹ vãhã Topẽ kuprĩg tóg Pedro krĩn mũ. Kỹ tóg: “ha vé,
nén ũ há to ãjag tóg ẽg sigség mũ, ẽg tỹ ũn kãnhgrĩ tỹ há' he mũ ẽn to,” he mũ. “Kỹ ãjag tóg vãhã ẽg jykre jẽmẽ sór mũ ha.
Ãjag mỹ sóg ẽg jykre tónh mũ, Judeu kar tỹ ki kanhró nỹtĩ jé. Jesus tugrĩn tóg há' hé, Nazaré tá ke ẽn tugrĩn tóg tar jẽ nĩ, ãjag tỹ ũ tỹ ka to sãg mũ ẽn hã tugrĩn. Topẽ tóg ti rĩn mãn ja nĩ, ũ tỹ krunh to ter mũ ẽn ti,“ he tóg.
“Jesus ẽn hã to tag tóg rán kỹ nĩ, ha mẽ: ãjag tỹ pó tỹ ĩn han kỹ ãjag tóg pó ũ fón, ti tỹ ãjag mỹ kórég nĩn kỹ. Hã ra Topẽ tóg pó ẽn hã tỹ ĩn nũna han mũ, he ja tóg nĩ.
Ũ pijé ẽg kren han ke mũ vẽ'. Hã ra Topẽ tóg Jesus fẽg, ti hã tỹ ẽprã ke kar ag krenkren han jé, fag ke gé. Ẽg kren han ke mũ ũ venh ke tũ ẽg nĩ mỹr,” he tóg, Pedro ti.
Kỹ tóg ag mỹ e tĩ. “Ẽg kamẽg tũ ag tóg nĩ mỹr,” he ag tóg, Pedro ag to. “Escola ki ge mág ja tũ ag nỹtĩ vẽ,” he ag tóg. To jykrén kỹ ag tóg: “Jesus mré ke ag vẽ,” he mũ.
Hã ra ũn kãnhgrĩ ja ẽn tóg tá jẽ, ag mré. Kỹ ag tỹ ne tỹ ag kato vĩnh ke tóg tũ tĩ sir.
Kỹ ag tóg Pedro ag mỹ: “ha ver kãpa jẽg,” he mũ. Kỹ pã'i ẽn ag tóg ver jagnẽ mré to jykrén mũ.
Kỹ ag tóg: “Ẽg hỹn ag tỹ hẽ ri kenh mũ ha'?“ he mũ. “Jerusalém tá ke kar vỹ ag tỹ nén han mũ ki kanhró nỹtĩ. Kỹ ag jykre tóg vẽnh kar mỹ há nỹ. Kỹ ẽg tỹ ag to: ag ón vẽ, hen kỹ tóg vẽnh mỹ nĩ sir,” he ag tóg.
“Ag tỹ hã ra vẽnh kar mỹ Jesus tó kỹ tóg vẽnh mỹ nỹ gé. Kỹ ẽg tỹ ag mỹ: ha tó mãn tũg, henh ke vẽ, ãjag tỹ ti tó mãn kỹ ẽg tóg ãjag vóg kónãn ke mũ ha, he jé ẽg tóg ke mũ,“ he ag tóg.
Kỹ ag tóg Pedro ag jé prẽr mãn mũ. Kỹ ag tóg: “Ker ũ mỹ tó mãn hẽ'. Ker Jesus tỹ vĩ mãn hẽ',” he mũ.
Hã ra Pedro tóg João mré ag mỹ: “Topẽ tóg ẽg mỹ: ha vẽnh kar mỹ tó, he ja nĩ. Hã ra ãjag tóg: “ker tó hẽ',” he mũ. Ẽg hỹn ũ tỹ hẽ vĩ han mũ', Topẽ vĩ vó, ãjag vĩ vó? Ne nỹ hỹn Topẽ mỹ há nĩnh mũ? Ẽg mỹ tó.
Ẽg pijé tó tũg mũ', ẽg tỹ nén vég mũ ti, Jesus tỹ ẽg mỹ nén tó ja ẽn ti,” he ag tóg.
Hã ra pã'i ag tóg: “ker tó hẽ', ker tó hẽ',” he mãn mũ gé. Kỹ ag tóg ag kygvãg mũ sir. Ag tỹ ag vóg kónãn há ra ag tóg ke tũ nĩ, vẽnh kar tỹ ag to há nỹtĩn kỹ, vẽnh kar tỹ Topẽ to: “há ti nĩ, hã kỹ tóg ũn kãnhgrĩ ẽn tỹ há' he mũ',” hen kỹ.
Hã ra ũn kãnhgrĩ ja ẽn tóg tĩ nĩ sir. 40 (ke) anos kãfór han tóg, kỹ Topẽ tóg ti tỹ há' hé.
Pedro ag tỹ kygvar kỹ ag tóg ag mré ke ag to mũ mũ. Kỹ ag tóg pã'i tỹ ag mỹ nén tó mũ ẽn kãmén mũ, kófa ag tỹ: “ker Jesus tó hẽ',” he mũ ẽn ti.
Kỹ vẽnh kar ag tóg Topẽ mỹ vĩ há han mũ. Kỹ ag tóg: “ẽg jóg mág', tỹ ã tóg vẽnh kar kri ke nĩ,” he mũ. “Kanhkã han ã mỹr, ga ti, goj ti ke gé, mĩ mũ kar ke gé.
Ẽg jógjóg tỹ Davi krĩn ja ã tóg nĩgtĩ, ã kuprĩg tỹ. Kỹ tóg Jesus tó ja nĩgtĩ, kỹ tóg: fóg kar ag ne tóg jũgjũ mũ, kanhgág ag ke gé, he ja nĩgtĩ.
Nação kar ag pã'i ag vỹ vẽnh génh kỹ nỹtĩ, ẽg pã'i ag ke gé, Topẽ kato tẽgtẽ jé, Topẽ tỹ ũn kuprẽg mũ ẽn ag kato, he ja tóg nĩgtĩ.
Hã ra tóg ki hã tó ja nĩ. Ẽmã tag ki ag tóg vẽnh génh kỹ nỹtĩ, ã kósin tỹ Jesus kato, ũn kuryj nĩ ẽn kato. Pã'i mág tỹ Herodes vỹ ti kato tẽ mũ gé, pã'i tỹ Pilatos ke gé, fóg ag kar, Judeu ag kar ke gé.
Ã tỹ vãsỹ nén tó mũ ẽn han ag tóg mũ sir.
Pã'i ag tỹ ẽg mỹ nén tó mũ mẽ ã tóg, ag tỹ ẽg mỹ: “ker tó hẽ',” he mũ tag ti. Kỹ ẽg tỹ tar' hem nĩ, ẽg tỹ ag kamẽg tũ nĩ jé, ẽg tỹ ã vĩ tó jé, ẽg tỹ tỹ ã mré rãnhrãj tĩ nỹtĩn kỹ.
Kỹ ẽg mré milagre hynhan nĩ gé. Ũn kaga ag tỹ há' hem nĩ, ẽg tỹ nén han vãnh han nĩ, ẽg tỹ ã mỹ to vĩn kỹ, ẽg tỹ ã kósin jiji tó kỹ, ũn kuryj nĩ ẽn,” he ag tóg, Topẽ mỹ.
Ag tỹ ti mré vĩ kar kỹ ga tóg jũrũn ke mũ sir, ag tỹ vẽnhmãn kỹ nỹtĩ hã ra. Kỹ Topẽ kuprĩg tóg ag krĩn mũ gé. Kỹ ag tóg mũmẽg tũ nĩn kỹ Topẽ vĩ kãmén mũ sir.
Ũ tỹ Jesus ki ge kỹ nỹtĩ ag tóg jykre pir nỹtĩ. Ũ pijé ti tỹ nén to: “isũ vẽ,” he tĩ'. Ag tỹ nén kar to ag tóg: “ẽg tũ vẽ,” he tĩ, fag ke gé.
Jesus tỹ ũn vin mũ ag tóg fag mré ẽg Senhor tỹ Jesus rĩr mãn tugtó mũ, to tar pẽ nỹtĩn kỹ. Kỹ Topẽ tóg ag ki rĩr há han mũ gé sir.
Ag mré ke ũ pijé jagtar nỹtĩ'. Ag kã mĩ ũ tóg ẽpỹ nỹtĩ, kar ũ tóg ĩn nỹtĩ gé. Ag tũ ẽn vẽne he ag tóg mũ, kỹ ag tóg ti kaja ma kãmũ mũ,
Jesus tỹ ũn vin mũ ag mỹ nĩm jé, jãnkamy ti. Kỹ ũn jagtar ag tóg jãnkamy ẽn to ag tỹ nén ve sór mũ ẽn mãn mũ sir, fag ke gé.
Kỹ ũ tóg nĩ gé, ti jiji hã vỹ: José, he mũ. Jesus tỹ ũn vin mũ ag tóg ti to: Barnabé, he tĩ. Levi krẽ'krẽ ũ vẽ. Goj vãso tỹ Chipre tá ke vẽ.
Ẽn hã vỹ ẽpỹ nĩ, kỹ tóg ti japỹ fón mũ, kỹ tóg Jesus tỹ ũn vin mũ ag mỹ ti kaja ma kãtĩ mũ. Kỹ ag tóg jagnẽ mỹ kãnhkrég mũ sir.
Kỹ ũ tóg nĩ gé, ti jiji hã vỹ: Ananias, he mũ. Jãvo ti prũ fi jiji hã vỹ: Safira, he mũ. Ẽn fag vỹ tóg fag japỹ fón mũ gé.
Kỹ tóg ti prũ fi mỹ: “ti kaja vẽnh kãpóv péju kỹ ẽg tóg nĩm ke mũ,” he mũ. Kỹ tóg Jesus tỹ ũn vin mũ ag mỹ nĩm mũ. “Ẽg japỹ kaja kar hã vẽ,” he tóg mũ ón kỹ.
Kỹ Pedro tóg ti mỹ: “Satanás hã ne tóg ã krĩn ja nĩ', hã ra ã tóg ti mỹ: nejé, he ja tũ nĩ,“ he mũ. “Hã kỹ ã tóg Topẽ kuprĩg mỹ ón. Hã kỹ ã tóg ti kaja vẽnh kãpóv péju kỹ nĩm ja nĩ',” he tóg.
“Ã japỹ vẽ mỹr, ha mẽ, kỹ ti kaja vỹ tóg tỹ ã tũ nĩ gé sir. Kỹ ã tỹ ma kãtĩ tũ nĩ ra tóg tỹ nén ũ tũ nĩ vẽ. Hã ra ã tóg ã ón ke to jykrén ja nĩgtĩ. Hã kỹ ã tóg ẽg mỹ ón,“ he tóg, Pedro ti.
Ananias tỹ ti vĩ mẽ kỹ tóg kutẽ mũ. Ti ter vẽ sir. Kỹ tóg ũ tỹ mẽg mũ ag kar mỹ e tĩ. Ag fe tóg jũrũn ke mũ.
Kỹ kyrũ ag tóg jẽgnẽgnẽ kỹ ti fi han mũ. Kar kỹ ag tóg ti kénh mũ mũ sir.
3 óra tũg kỹ ti prũ fi tóg mĩ kãtĩ mũ gé. Hã ra fi tóg fi mén ter mẽ ja tũ nĩ ver.
Kỹ Pedro tóg fi mỹ: “ãjag mỹ ti kaja tag to fón, ãjag japỹ ti?“ he mũ. Kỹ fi tóg: “hỹ, ti kaja tag to ẽg tóg fón,” he mũ, ón kỹ.
Kỹ Pedro tóg fi mỹ: “ãjag ne tóg jagnẽ mré to jykrén ja nĩ gé',“ he mũ. “Topẽ kuprĩg mỹ ãjag ón mỹr. Ũ tỹ ã mén kénh mũ ag vỹ hur kãmũ jẽg. Kỹ ag tóg ã va mũnh mũ gé,” he tóg.
Kỹ fi tóg kutẽ kỹ hun ke mũ gé sir. Kyrũ ag tỹ junjun kỹ ag tóg fi ter vég mũ gé. Kỹ ag tóg fi kénh mũ mũ gé, fi mén mré.
Kỹ Jesus ki ge kỹ nỹtĩ kar ag fe tóg jũrũn ke mũ, ũ tỹ mẽg mũ kar ag ke gé. Hã kỹ Ananias fag tóg Topẽ mỹ ón tugrĩn kãgter ja nĩ.
Jesus tỹ ũn vin mũ ag tóg nén ve vãnh tỹ hẽn ri ke hynhan mũgtĩ, vẽnh kar mỹ. Kỹ Jesus ki ge kỹ nỹtĩ kar ag vỹ kurã kar ki vẽnh mãn tĩ, pã'i tỹ Salomão he mũ ẽn sala tá, Topẽ ĩn krẽm.
Jesus ki ge tũ ag tóg venh kãmũ tũ nĩgtĩ, ag tỹ ag kamẽg kỹ. Hã ra tóg vẽnh kar mỹ há nĩ sir, Jesus ki ge kỹ nỹtĩ ag jykre ti.
Kurã kar ki ũ tóg to jykrén' he mũ, Jesus ki rã jé, ũ tỹ hẽn ri ke ag, fag ke gé. Hã ki ag tóg e nỹtĩ sir, Jesus ki ge mũ ẽn ag.
Kejẽn ag tóg ũn kagyga gé kãmũ mũ gé vãhã, ẽpry kri. Tá ag tóg nỹgnỹ kỹ nỹtĩ. Kỹ ag tóg Pedro jãvãnh mũ. “Ti kãnhvég tỹ ẽg mĩ tĩg kỹ ũ tóg hẽn ri ke mũn há' henh mũ,” he ag tóg. Kỹ ag tóg hághá' he mũ.
Ũ tỹ hẽn ri ke ag tóg Jerusalém tá vẽnh mãn mũ, ẽmã kar tá kãmũ ẽn ag. Ũn kagyga ag gé ag tóg kãmũ mũ, ũn jagrẽ kórég ag ke gé. Kỹ ag tóg hághá' he kãn mũ sir.
Kỹ Topẽ tũ to pã'i mág tóg jũ pẽ han mũ, ti mré pã'i kar ag ke gé.
Kỹ ag tóg Jesus tỹ ũn vin mũ ag sigség mũ, vẽse ja mág tá.
Hã ra kuty tá Topẽ tỹ jẽnẽ jafã tóg tére kỹ vẽse ja jãnkã nugnón mũ. Ag gé tóg tĩ mũ, ag kygvãn kỹ, kỹ tóg ag mỹ:
“ha mũ jẽg, Topẽ ĩn ra, ãjag tỹ vẽnh kar mỹ Topẽ vĩ tó jé, Topẽ tỹ ẽg rĩnrĩn mãn ke ẽn ti,” he mũ.
Tỹ vaj kỹ ag tóg kusãg pẽ ki Topẽ ĩn ra mũ mũ, tá Topẽ vĩ tó jé. Hã ra Topẽ tũ to pã'i mág tóg ti mré ke ag jẽgnẽg mũ, ag tỹ kófa ag jé prẽr jé, pã'i kar ag ke gé. Kỹ ag tóg vẽse ja ra porisa ag jẽgnẽg mũ, ag tỹ vẽsigse ag tatĩ kãmũ jé.
Ag tỹ tá junjun mũ ra ag tóg vẽse ja kã tá tũgtũ nĩ.
Kỹ ag tóg: “vẽse ja tóg nĩfénh kỹ jẽ nĩ,“ he mũ. “Kỹ ũ tỹ ki rĩr mũ ag tóg tá nỹtĩ gé, ti jãnkã tá. Ẽg tỹ nón mũ ra tóg kuprã jẽ,” he ag tóg mũ, pã'i ag mỹ.
Kỹ tóg ag mỹ epẽ tĩ. Kỹ tóg ag krĩ tũ tĩ sir.
Kỹ ũ tóg tá jun kỹ: “Topẽ ĩn krẽm ag nỹtĩ, ãjag tỹ ũn sigség mũ ag,” he mũ. “Tá ag tóg vẽnh kar mỹ Topẽ vĩ tó nỹtĩ,” he tóg.
Kỹ porisa ag pã'i tóg ag mré tĩ mũ, ag tatĩ kãmũ jé. Komẽr hã ag tóg ag mré vĩ mũ. “Ẽg tỹ ag mỹ vĩ tar han kỹ ũ tỹ ag vĩ mẽg nỹtĩ ag tóg hẽn ri ke mũn ẽg pin ke mũ, pó tỹ,” he ag tóg.
Kỹ Jesus tỹ ũn vin mũ ag kar tóg porisa ag mré mũ mũ. Kỹ Topẽ tũ to pã'i mág tóg ag mỹ:
“ãjag mỹ ẽg tóg: ker ẽn jiji tó mãn hẽ', he ja nĩgtĩ',” he mũ. “Ge ra ãjag tóg Jerusalém tá ke kar ag mỹ tugtó ja nĩgtĩ. Ãjag hỹn ti ter to ẽg jagtar han sór mũ,” he tóg.
Kỹ Pedro tóg: “Topẽ tỹ ẽg mỹ nén tó mũ ẽn han jé ẽg tóg ke mũ, ẽprã ke ag tỹ ẽg mỹ: ke tũg nĩ, he mũ ra,“ he mũ.
“Ẽg jógjóg ag vỹ Topẽ to há nỹtĩgtĩ. Ag tỹ ũ to há nỹtĩ ẽn vỹ Jesus ti rĩn mãn ja nĩgtĩ, ãjag tỹ ũn tén mũ ẽn ti, ka to ũn sãg mũ ẽn ti.
Kỹ Topẽ tóg ti tỹ pã'i mág han mũ, ti tỹ ti mỹ: kunĩg, inh pẽgja tá nĩ, hen kỹ. Jesus tỹ tóg ẽg kar krĩn sór mũ, ẽg kar tỹ vẽjykre pãno tovãnh jé, ti tỹ ẽg tỹ ti vĩ mranh tỹ vẽnh pãte fón jé.
Nén kar ẽn ve ja ẽg tóg nĩgtĩ, hã kỹ ẽg tóg ti vĩ tó mũ sir. Kỹ Topẽ kuprĩg tóg ẽg kanhrãn mũ gé. Topẽ vỹ ũ tỹ ti vĩ han mũ kar ag mỹ ti kuprĩg jẽnẽg mũ,“ he tóg, Pedro ti.
Kỹ pã'i ag fe tóg gỹm ke mũ, kỹ ag tóg ag kãgtén ke to jykrén mũ, Jesus tỹ ũn vin mũ ẽn ag to.
Kỹ vãhã ũ tóg jẽgnẽ mũ, ti jiji hã vỹ: Gamaliel, he mũ. Vẽnh kar mỹ tóg tỹ ũn jykre há nĩ. Kỹ tóg: “ver ag kãpan nĩ,” he mũ.
Kỹ tóg ag mỹ: “inh kanhkã', ãjag tỹ nén han ke mũ to jykrén nĩ ver,” he mũ.
“Pedro ag jo ke ũ tóg jẽ ja nĩ gé, ti jiji hã vỹ: Teudas, he mũ. Ti hã ne tóg vẽsỹ pã'i mág han ja nĩ, kỹ ũ tỹ 100 tỹ 4 (ke) ag vỹ ti nón mũ kỹ ti tén ja nĩgtĩ sir. Kỹ ũ tỹ ti vĩ han mũ ag tóg tã mĩ mũ ja nĩ, kỹ tóg tũ' he mũ.
Kar kỹ ũ vỹ jẽ ja nĩ gé, ti jiji hã vỹ: Judas, he mũ. Galiléia tá ke ẽn vẽ. Ag tỹ vẽnh kar jigji ránrán mũ ra tóg tá jẽ ja nĩ, kỹ ũ tỹ hẽn ri ke ag tóg ti nón mũ kỹ ti tén ja nĩgtĩ gé, kỹ ũ tỹ ti vĩ han mũ ag tóg krig' ke kãn ja nĩ,” he tóg.
“Isỹ nén to jykrén mũn hã vẽ, ha mẽ: Pedro ag tovãnh nĩ ver. Ag mỹ: ha mũ jẽg, hem nĩ ver. Ag tũ tỹ tỹ ẽprã ke ag jykre nĩn kỹ tóg tũ' henh ke mũ mỹr, vẽsóg ki, ha mẽ.
Ti tỹ hã ra tỹ Topẽ jykre nĩn kỹ ãjag tóg tỹ tũ' henh ke tũ nĩ. Ãjag tỹ ge ra ag to jũ nỹtĩn kỹ ãjag tóg vãhã Topẽ kato tẽ mũ,” he tóg, Gamaliel ti.
Kỹ ag tóg ti mỹ: “he,” he mũ. Kỹ ag tóg Jesus tỹ ũn vin mũ ag jé prẽr mãn mũ. Ag mrãnmrãn ag tóg mũ. Kỹ ag tóg: “ker Jesus tó mãn hẽ',” he mãn mũ, “ha mũ jẽg,” he ag tóg, ag mỹ.
Kỹ ag tóg mũ mũ, Jesus tỹ ũn vin mũ ag. Ag mỹ tóg sér tĩ, ha mẽ. Ag tỹ Jesus ri kén jagtar mũ ra tóg ag mỹ sér tĩ.
Kurã kar ki ag tóg Topẽ ĩn tá Jesus tó tĩ, ti to: “Topẽ vỹ ti jẽnẽ,” hen kỹ. Vẽnh kar ĩn tá ag tóg ti kãmén mũ gé, ũ tỹ ag kógfyn kỹ. To ag tóg krónh ke tũ nĩgtĩ sir.
Kỹ ũ tỹ hẽn ri ke ag tóg Jesus ki ge mũ. Ũ ag tóg Grego vĩ tó tĩ, kỹ ũ ag tóg Hebreu vĩ tó tĩ. Hã ra ag kar tóg jagnẽ mré jẽg tĩ. Ag e nỹtĩn kỹ ũ tỹ Grego vĩ tó mũ ag tóg kejẽn vĩ kónãn mũ, Hebreu vĩ tó tĩ ag kato. “Ũ tỹ Hebreu vĩ tó mũ ag vỹ ẽg ki króm tũ nĩ mỹr. Ag kã ũn mén ter ja fag vỹ kurã kar ki vẽjẽn há vég tĩ, ag tỹ fag mỹ vin kỹ. Jãvo ag tóg ẽg kã ũn mén ter ja ẽn fag kã jatu nỹtĩ. Hã kỹ fag tóg jagtar nỹtĩ,” he ag tóg.
Kỹ ũ tỹ 12 (ke) ag tóg mẽg mũ, Jesus tỹ ũn vin mũ ag. Kỹ ag tóg Jesus mré mũ kar ag jé prẽr mũ. Kỹ ag tóg: “Ẽg tũ hã vẽ, hã vỹ ẽg tỹ tỹ Topẽ vĩ tó tĩ nỹtĩ,” he mũ. “Ẽg tỹ vẽjẽn ki rĩr kỹ ẽg tóg kutar nỹtĩ.
Kỹ ũ tỹ 7 (ke) ag vin nĩ, ũn kãme kórég tũ ag, ũn jykre há ag, ũ tỹ Topẽ kuprĩg tỹ jagrẽ nĩ ẽn ag,” he ag tóg. “Ẽn ag mỹ ẽg tóg vẽnh rãnhrãj tag nĩm ke mũ, ag tỹ vẽjẽn ki rĩr jé.
Kỹ ẽg tóg tag tỹ vẽnh kutãn mãn ke tũ nĩ. Jatun mỹ ẽg tóg Topẽ mré vẽmén ke mũ. Ti vĩ tó jé ẽg tóg ke mũ,” he ag tóg, Pedro ag.
Ag vĩ vỹ vẽnh kar mỹ há nĩ ha, kỹ ag tóg Estêvão fẽg mũ sir, ũ tỹ Jesus ki rã kỹ jẽ ẽn ti, kỹ Topẽ kuprĩg vỹ tỹ ti jagrẽ nĩ. Ti mré ag tóg Filipe fẽg mũ gé, Prócoro ke gé, Nicanor ke gé, Timom ke gé, Pármenas ke gé, Nicolau ke gé, ẽmã tỹ Antioquia tá ke tag ti, fóg tỹ Judeu jykre han mũ tag ti.
Ẽn ag vin ag tóg mũ, Jesus tỹ ũn vin mũ ag jo. Kỹ ag tóg ag to Topẽ mré vĩ mũ, ag nĩgé tỹ ag mẽ kỹ. Hã kỹ ag tóg ag mỹ vẽnh rãnhrãj ẽn nĩm mũ, ag tỹ vẽjẽn ki rĩr jé.
Kỹ Topẽ vĩ tóg vẽnh kar kri rũm ke mũ sir. Ũ tỹ Jesus mré mũ ag vỹ tóg hẽn ri ke nỹtĩ, Jerusalém tá. Kỹ Topẽ tũ ki rĩr tĩ ũ ag tóg Jesus vĩ kri fi kỹ ti ki ge mũ gé sir.
Estêvão vỹ hã ra krĩ há nĩ, Topẽ tỹ ti mỹ vẽjykre nĩm kỹ. Kỹ tóg ẽg tỹ nén han vãnh tỹ hẽn ri ke hynhan mũ, vẽnh kar mỹ.
Hã ra ũ ag tóg Judeu ag vẽnh kanhrãn jafã tá ti vĩ kafãn mũ. Ẽmã tỹ Cirene tá ke ag vẽ, ẽmã tỹ Alexandria tá ke ag ke gé, ga tỹ Cilícia tá ke ag ke gé, ga tỹ Ásia tá ke ag ke gé.
Hã ra ag tóg ti tỹ hẽ ri ke tũ nĩ, ti krĩ há nĩn kỹ, ti tỹ Topẽ kuprĩg tỹ jagrẽ nĩn kỹ.
Kỹ ag tóg ũ ag krĩn mũ, ag tỹ ti kato vĩ jé, kỹ ag tóg: “ti vĩ mẽ ẽg mỹr,” he mũ. “Moisés to vĩ kónãn tóg mỹr, Topẽ to ke gé,” he ag tóg ón kỹ, Estêvão to.
Hã kỹ vẽnh kar tóg ti to jũgjũ mũ, kófa ag mré hã, Topẽ vĩ to ẽg kanhrãn tĩ ag mré hã. Kỹ ag tóg ti kãgmĩ kỹ ti ség mũ. Kỹ ag tóg pã'i ag to ti pére kãmũ mũ.
Ũ tỹ ón kỹ ti kato vĩnh ke mũ ag jé ag tóg prẽr mũ gé, pã'i ag. Kỹ ag tóg: “Topẽ ĩn to tóg vĩ kónãn tĩ, Topẽ tỹ ẽg mỹ nén tó ja ẽn to ke gé. Hã ra tóg ti vĩ kónãn to krónh ke tũ nĩgtĩ,” he ag tóg.
“Ti vĩ mẽ ẽg mỹr. Jesus kãmén tóg tĩgtĩ, Nazaré tá ke ẽn ti. Topẽ ĩn kókén jé tóg ke mũ, Jesus ti, he tóg tĩgtĩ, kỹ tóg Moisés tỹ ẽg mỹ vẽjykre nĩm mũ ẽn tỹ tũ' he sór mũ gé, ẽg mỹ vẽjykre ũ nĩm kỹ,” he ag tóg ón kỹ, Estêvão to.
Kỹ pã'i ag kar tóg ti tugnỹm mũ, hã ra ti ve tóg tỹ Topẽ tỹ jẽnẽ jafã ve ri ke nĩ sir.
Kỹ Topẽ tũ to pã'i mág tóg ti mỹ: “Ki hã ke mỹ'?“ he mũ.
Kỹ Estêvão tóg ag mỹ: “ijóg',” he mũ. “Inh kanhkã',” he tóg. “Ẽg jóg tỹ Topẽ vỹ tóg vẽnh kar kãfór nĩ. Ti hã ne ẽg jógjóg tỹ Abraão mré vĩ ja nĩgtĩ, ti tỹ ver ga tỹ Mesopotâmia tá nĩ ki, ti tỹ ver ẽmã tỹ Harã ra tĩ tũ ki.
Kỹ tóg ti mỹ: “ã jamã tá kutẽ,” he ja nĩ. “Ã kanhkã ag kar ré kỹ tĩg. Ga ũ ra tĩg, isỹ tá ã mỹ: tag kã nĩm nĩ, he jé,” he ja tóg nĩ ti mỹ, Topẽ ti.
Hã kỹ tóg ga tỹ Caldéia tá kãkutẽ mũ, Harã tá ẽmãn jé. Ti panh ter kar kỹ Topẽ tóg ti mỹ: “ga tag ra tĩg sir,” he mũ. Ẽg jamãn hã vẽ, Abraão jamã ja ti,” he tóg.
“Ge ra Topẽ tóg ti mỹ ga ẽn nĩm ja tũ nĩ ver. Ti mỹ tóg hã ra: ã tũnh ke vẽ, kar kỹ, ã krẽ tũnh ke vẽ gé, he ja nĩ. Hã ra tóg ver kósin ja tũ nĩ, Topẽ tỹ ti mỹ: ã krẽ tũnh ke vẽ, he mũ ẽn kã.
Kỹ Topẽ tóg ti mỹ: ã krẽ ag tỹ fóg ũ ag mré mũnh ke vẽ, fóg ẽn ag jamã ra, he mũ. Ag tỹ ag mré rãnhrãj ke vẽ, kỹ ag tóg ag vóg kónãn ke mũ, prỹg tỹ 100 tỹ 4 (ke) ki, he tóg.
Hã ra sóg ũ tỹ ag vóg kónãn mũ ẽn ag vóg kónãn ke mũ gé, kar kỹ, he tóg. Isỹ ag vóg kónãn kar kỹ ã krẽ ag tóg tá kãpanh mũ. Kỹ ag tóg ga tag ki isũ ti han mũ, he tóg, Topẽ ti. Ti tỹ Abraão mỹ ken hã vẽ,” he tóg, Estêvão ti.
“Kỹ tóg ti mỹ vẽjykre nĩm mũ, ti tỹ ti krẽ ag gré fár junun kym jé. Topẽ tỹ ag rán han hã vẽ. Kar kỹ Abraão tóg Isaque han mũ. Ti tỹ kurã tỹ 8 (ke) han kỹ tóg ti mỹ kym mũ. Isaque tỹ Jacó han kỹ tóg hã han mũ gé, kỹ Jacó tóg hã han mũ gé, ti tỹ ti krẽ tỹ 12 (ke) ẽn ag han kỹ, ẽg tỹ ũ to: “ẽg jógjóg kar“, he mũ ẽn ag.
Hã ra ẽg jógjóg ẽn ag tóg ag jãvy tỹ José to jũgjũ ja nĩgtĩ, ag tỹ ti tũ to én kỹ. Hã kỹ ag tóg ti vẽne he mũ, ũ tỹ ga tỹ Egito ra mũ mũ ag mỹ. Hã ra Topẽ tóg ti ki rĩr mũ.
Kỹ tóg ti jy nĩgãn mũ, ti tỹ vẽnh jagtar vég mũ ra. Ti jykre há nĩn kỹ tóg Egito tá ke ag pã'i mág mỹ há tĩ, ag tỹ ũ to: Faraó, he mũ ẽn mỹ. Hã kỹ tóg ti tỹ pã'i mág han mũ, José ti tỹ, ti tỹ Egito tá ke kar ẽn ag ki rĩr jé sir.
Kejẽn tóg prỹg tĩ sir, ga tỹ Egito mĩ hã, ga tỹ Canaã mĩ hã ke gé. Kỹ vẽnh kar tóg kókĩnkĩr mũ, prỹg tĩn kỹ. Kỹ ẽg jógjóg ẽn ag tóg kókĩnkĩr mũ gé.
Kỹ ũ tóg Jacó mỹ: “Egito tá ti vẽjẽn nĩ inhhã,” he mũ. Kỹ tóg ẽg jógjóg ag jẽgnẽg mũ, ag tỹ Egito ra mũ vén jé.
Ag tỹ ra mũ mãn kỹ José tóg vãhã ag mỹ: “inh hã vẽ,” he mũ, ti kãke ag mỹ. Hã kỹ Faraó tóg José kanhkã ag ki kanhró nĩ gé sir.
Kỹ José tóg ti panh tỹ Jacó jé prẽr mũ, ti tỹ vẽnh kar tatĩn kãtĩg jé. Ũ tỹ 70 kri 5 (ke) ag vẽ, ti kanhkã ag.
Kỹ tóg Egito ra tĩ mũ. Tá tóg ter mũ kejẽn. Kar kỹ ẽg jógjóg ag vỹ tá kãgter kãn ja nĩgtĩ gé.
Hã kỹ ag tóg ẽmã tỹ Siquém tá kénh kỹ nỹtĩ. Abraão vỹ tóg vẽnh kej ẽn to jãnkamy nĩm ja nĩgtĩ, Emor krẽ ag mỹ,” he tóg, Estêvão ti.
“Vãhã tóg kurã pétẽm mũ sir, Topẽ tỹ Abraão mỹ: ã krẽ mỹ sóg ga ẽn nĩm mũ, he ja kurã ẽn ti. Kỹ ag tóg Egito tá vẽnh grun mũ.
Kejẽn ũ tóg tá tỹ pã'i jẽ, Egito tá. Hã ra tóg José mẽ ja tũ nĩ, pã'i tag ti.
Ẽn tóg ẽg kanhkã ag to jũ mũ. Ẽg jóg ag vóg kónãn tóg mũ gé. Kỹ tóg ag mỹ: “ãjag krẽ mur mũ ra ti gré nỹn kỹ ti fón nĩ, ti ter jé,” he mũ.
Ẽn kã vãhã Moisés tóg mur mũ, kỹ tóg sĩnvĩ pẽ nĩ. Kỹ ti han mũ fag tóg ti tén tũg mũ. Kysã tãgtũ ki fag tóg ti ki rĩr mũ, vẽnh kar vatánh tá.
Kysã tãgtũ tũg kỹ fag tóg sir ti fón mũ. Hã ra Faraó ẽn kósin fi tóg ti ve kỹ ti vãg mũ, ti jẽ'ỹn jé. Kỹ tóg tỹ fi kósin ri ke nĩ, Moisés ti.
Kỹ tóg nén kar ki kanhrãn mũ, Egito tá vẽjykre kar ẽn ki. Kỹ ti jykre vỹ vẽjykre tỹ hẽn ri ke nĩ, kỹ ti vĩ vỹ vẽnh vĩ tỹ hẽn ri ke nỹ gé,” he tóg.
“Vãhã tóg prỹg tỹ 40 (ke) han mũ. Kỹ tóg ti kanhkã pẽ ag to jykrén mũ, ti povo tỹ Israel to, ag tỹ nén han mũ venh tĩg jé.
Kỹ tóg ũ vég mũ, Egito tá ke ũ. Ti tỹ Judeu vóg kónãn vég tóg mũ, nén ũ tũ to. Kỹ tóg ti kajãm mũ. Egito tá ke ẽn tén tóg mũ.
Inh kanhkã ag hỹn to jykrén kỹ ki kanhrãn mũ, Topẽ tỹ isugrĩn ag kren han ke ti, he tóg, Moisés ti. Hã ra ag tóg to jykrén tũ nỹtĩ, ti kanhkã ag,” he tóg.
“Tỹ vaj kỹ tóg ag to tĩg mãn mũ, ti kanhkã ag to. Kỹ ũn régre ag tóg jagnẽ to jũ nỹtĩ. Kỹ tóg ag tỹ jagnẽ to há han sór mũ. Hã kỹ tóg ag mỹ: tỹ ãjag tóg jagnẽ kanhkã nỹtĩ vẽ, hã ra ãjag tóg jagnẽ vóg kónãn sór mũ, he mũ.
Kỹ ũ tỹ ti régre vóg kónãn mũ ẽn tóg ti fón', ti fón', he kỹ ti mỹ: ã pijé tỹ ẽg pã'i nĩ', ã pijé ẽg jyvẽn mũ', he mũ.
Ã hỹn isén sór mũ, ã tỹ rãké tá Egito tá ke ẽn tén ri ke han sór ã hỹn mũ, he tóg ti mỹ,” he tóg.
“Kỹ Moisés tóg ti vĩ mẽ kỹ vẽnh péju kỹ tĩ mũ. Kỹ tóg ga tỹ Midiã ra tĩ mũ. Povo ũ ag mĩ tóg tĩ mũ gé. Tá tóg prũg kỹ kósin régre han mũ.
Prỹg tỹ 40 (ke) tũg kỹ Topẽ tỹ jẽnẽ jafã vỹ ti mỹ vẽnh ven mũ, ti tỹ ẽmã tũ ja mĩ tĩ mũ ra, krĩ tỹ Sinai tá. Vãnh gru ki tóg ti vég mũ.
Kỹ tóg ti mỹ e tĩ. Kỹ tóg ra tĩ mũ, ti ve há han jé. Kỹ tóg vẽnh vĩ mẽg mũ. Topẽ vĩ vẽ.
Kỹ tóg ti mỹ: tỹ sóg ã jógjóg ag Topẽ nĩ, Abraão Topẽ, Isaque Topẽ, Jacó Topẽ, he mũ. Hã ra Moisés tóg jũrũn ke mũ, ti kamẽg kỹ. Kỹ tóg tá ẽvãnh jãvãnh nĩ.
Hã ra Topẽ tóg ti mỹ: ã pẽn né nũ ra. Inh jo ã tóg jẽ nĩ mỹr, hã ra sóg vẽnh kar kãfór nĩ. Hã kỹ nũ, he mũ.
Egito tá ke ag tỹ isũ ag vóg kónãn vég isóg nĩ nĩ. Ag vẽnh krẽkrẽr mẽg sóg nĩ nĩ. Kỹ sóg tére, sỹ ag kygvãn jé. Hã kỹ sóg ã jẽnẽg mũ, ga tỹ Egito ra. Ha tĩg, he tóg, Topẽ ti, Moisés mỹ,” he tóg.
“Moisés ẽn hã jẽnẽ ja tóg nĩ, ti tỹ ti kanhkã ag krenkren han jé, ti tỹ tỹ pã'i nĩ jé. Hã to Topẽ tỹ jẽnẽ jafã tóg ti mỹ vẽnh ven, vãnh gru ki. Hã ra ti kanhkã ag tóg ti to é he ja nĩgtĩ, ti mỹ: ã pijé tỹ ẽg pã'i nĩ', ã pijé ẽg jyvẽn mũ', hen kỹ.
Moisés tóg sir ẽg tỹ nén han vãnh hynhan, ga tỹ Egito tá, goj kafã tũ tá ke gé, goj kusũg he mũ ẽn tá ke gé. Kỹ ag tóg ẽmã tũ mĩ mũ mũ, prỹg tỹ 40 (ke) ki, ti kanhkã ag. Kỹ tóg tá ẽg tỹ nén han vãnh hynhan mũ gé, ti tỹ ag jo tĩn kỹ,” he tóg.
“Moisés tóg povo tỹ Israel ag mỹ: Topẽ vỹ ãjag mỹ ti vĩ tó tĩ ũ jẽnẽnh mũ, ãjag mré ke ũ, ti tỹ ãjag mỹ Topẽ vĩ tó jé, inh ri kén, he ja nĩgtĩ.
Moisés ẽn hã ne tóg povo tỹ Israel ag mré ẽmã tũ mĩ tĩ ja nĩgtĩ. Ag tỹ kejẽn pãnónh tỹ Sinai tá nỹtĩn kỹ tóg Topẽ tỹ jẽnẽ jafã mré vĩ mũ. Kỹ Topẽ tóg ti mỹ vẽjykre nĩm mũ, ẽg tỹ ki króm kỹ ẽg rĩr krỹg ja tũ ve jé,” he tóg.
“Moisés vĩ han vãnh ag nỹtĩ, ẽg jógjóg ag. Kỹ ag tóg ti tovãnh kỹ ga tỹ Egito ra mũ mãn sór mũ, kyrãgrã kỹ.
Kỹ ag tóg Moisés jãvy tỹ Arão mré vĩ mũ. Ti mỹ ag tóg: “ẽg mỹ vẽnh kãgrá tỹ topẽ han, ẽg tỹ vẽnh jo ag gé mũ jé,” he mũ. Moisés tóg ẽg jo tĩg ja nĩ. Ẽg kãpan ja tóg nĩ, ga tỹ Egito tá, hã ran hẽ ra vyr hỹn'? he ag tóg ti mỹ. Kỹ tóg ag mỹ: he, he mũ.
Kỹ ag tóg monh sĩ kãgrá han mũ. Kỹ ag tóg vẽnh kãgrá ẽn mỹ ag mẽg kugprũg mũ. Ag mỹ tóg sĩnvĩ nĩ. Kỹ tóg ag mỹ sér tĩ sir.
Hã ra Topẽ tóg vẽnh kaja jé ag tovãnh mũ gé, hã kỹ ag tóg rã to jãnjãn mũ, kysã to, krĩg kar to ke gé. Hã kỹ Topẽ vĩ tó tĩ ũ tóg ag to rán mũ gé, kỹ tóg: Judeu', he mũ. Ãjag tỹ prỹg tỹ 40 (ke) ki ẽmã tũ ja mĩ mũn kỹ ãjag tóg inh mỹ nén ũ pũn ja tũ nĩgtĩ, hã ra ãjag tóg topẽ ũ ag mỹ kugprũn ja nĩgtĩ, he tóg.
Ón kỹ topẽ tỹ Moloque kãgrá va ãjag tóg mũ ja nĩgtĩ, krĩg kãgrá ke gé, hã vỹ: Renfã, he mũ. Ẽn to ãjag tóg jãnjãn ja nĩgtĩ. Hã kỹ sóg ãjag vóg kónãn kỹ Babilônia tá ke ag jẽgnẽnh mũ, ag tỹ ãjag tatĩ mũ jé, he tóg, Topẽ ti, ti vĩ tó tĩ tỹ,” he tóg, Estêvão ti.
“Ẽg jóg ag tỹ ẽmã tũ ja mĩ mũn kỹ ag tóg kur tỹ Topẽ pẽ ĩn han ja nĩgtĩ, ag tỹ tá Topẽ mré vẽmén jé. Topẽ vỹ Moisés mỹ ti tỹ nén han ke tó ja nĩgtĩ, ti tỹ kur tỹ Topẽ ĩn han jé.
Ag krẽ tóg sir ag ri kén ĩn tỹ kur ẽn ma mũ ja nĩgtĩ gé, ag tỹ Topẽ tỹ ag mỹ ẽmã tó mũ ẽn ra mũn kỹ. Moisés ter kar Josué tóg sir ag jo tĩ mũ. Hã ra Topẽ tóg ga ẽn tá ke ag kãpan mũ, ẽg jógjóg ag jo. Kejẽn Davi tóg tỹ ag pã'i nĩ sir, prỹg tỹ hẽn ri ke tũg kar kỹ. Hã ra ĩn tỹ kur ẽn tóg ver jẽ nĩ.
Topẽ vỹ Davi to há nĩ. Kỹ Davi tóg ti mỹ: sỹ ã mỹ ĩn há han há tóg tĩ vẽ. Ã hã ne tóg tỹ ijógjóg tỹ Jacó Topẽ nĩ, he mũ. Kỹ tóg ã tỹ ĩn tỹ kur krẽm nĩn kỹ inh mỹ há tũ nĩ, he tóg, ti mỹ.
Hã ra Davi tóg han tũ nĩ ver. Ti kósin tỹ Salomão hã tóg ĩn ẽn han mũ,” he tóg, Estêvão ti.
Kỹ tóg ag mỹ: “hã ra vẽnh kar kãfór ẽn tóg ẽg tỹ ti jo ĩn han mũ ẽn krẽm nĩ tũ nĩgtĩ mỹr,” he mũ. “Hã kỹ Topẽ vĩ tó tĩ ũ tóg ti to tag tó ja nĩ, ha mẽ.
Kanhkã tãn vỹ tỹ inh nĩ, he tóg. Inh nĩg jan hã vẽ. Kỹ ga vỹ tỹ isũ nĩ gé. Sỹ tá vẽnhkán sór nĩn kỹ sóg kenh ke mũ. Isũ kar vẽ. Kỹ ãjag tỹ inh mỹ ĩn han sór kỹ ãjag hỹn hẽ ri kenh mũ'? Pétẽm ke tũ ãjag nĩ, ãjag tỹ inh mỹ vẽnhkán jafã han mũ ra.
Inh hã ne tóg nén kar hynhan ja nĩ inhhã, he tóg, Topẽ ti, ti vĩ tó tĩ tỹ,” he tóg.
Kỹ tóg: “krĩ tũ ãjag nỹtĩ', ki kanhrãn jãvãnh ãjag tóg nỹtĩ', ãjag nĩgrẽg tóg kutu nĩ',” he mũ. “Topẽ kuprĩg kato ãjag tóg vãsãnsãn tĩ'. Ãjag jógjóg ag mré ãjag tóg ti kato vãsãnsãn tĩ'.
Ãjag jógjóg ag ne tóg Topẽ vĩ tó tĩ ag kar vóg kónãn ja nĩgtĩ'. Ag kãgtén ja ag tóg nĩgtĩ'. Hã ra ẽn ag tóg ũ tỹ vẽjykre kuryj han mũ ẽn kãmén ja nĩgtĩ, hã vỹ: Jesus, he mũ. Jãvo ãjag tóg ẽn kato vĩ ja nĩgtĩ, fóg mỹ. Kỹ ãjag tóg ti tén ja nĩgtĩ, Cristo ti,” he tóg.
“Topẽ hã ne ãjag mỹ ti vĩ nĩm ja nĩ', ti tỹ jẽgnẽ jafã ag tỹ. Hã ra ãjag tóg ti vĩ mranh ja nĩgtĩ',” he tóg. Estêvão tỹ pã'i ag mỹ tón hã vẽ.
Ũ tỹ tá nỹtĩ ag tỹ ti vĩ mẽ kỹ ag fe tóg gỹm ke mũ. Kỹ ag tóg ag jã tỹ gángán ke mũ.
Hã ra Topẽ kuprĩg tóg Estêvão krĩn mũ, kỹ tóg kanhkã ki ẽvãnh kỹ Topẽ vég mũ, ti kókov ti. Jesus vég tóg mũ gé. Topẽ pẽgja tá tóg jẽ nĩ.
Kỹ tóg: “ha vé,” he mũ. “Kanhkã tá sóg vég mũ, kỹ ẽprã ke fi kósin tóg Topẽ pẽgja tá jẽ nĩ,” he tóg.
Kỹ ag tóg prẽnprẽr mũ sir, ag nĩgrẽg nĩgfénh kỹ. Ag kar tóg ti to vẽnh génh han mũ.
Kỹ ag tóg ti ség mũ. Jerusalém tá ag tóg ti kutẽm mũ gé. Kỹ ag tóg ti pin mũ, pó tỹ. Ag kur vãvãm ag tóg mũ, kỹ kyrũ tóg ki rĩr mũ, ag kur ki. Kyrũ ẽn jiji hã vỹ: Saulo, he mũ.
Kỹ ag tóg Estêvão pin mũ sir, pó tỹ. Hã ra Estêvão tóg jamã há ra : “!..inh Senhor'..!“ he mũ. “!..Jesus'..!“ he tóg. “!..Inh kuprĩg jãvãnh ra..!“ he tóg mũ.
Kỹ tóg ti jakrĩ tỹ jẽ kỹ prẽr mũ: “!..inh Senhor'..! !..Ag tỹ inh pin tỹ ag mỹ vẽnh pãte fón ne..!“ he tóg mũ. Kar kỹ tóg hun ke kỹ ter mũ sir.
Jãvo tóg Saulo ẽn mỹ há tĩ, ag tỹ ti tén kỹ. Kurã ẽn kã ag tóg Jesus ki ge kỹ nỹtĩ kar vóg kónãn jagy han mũ, Jerusalém tá. Kỹ ag tóg jagtar tãvĩ nỹtĩ. Kỹ ag tóg vẽnh kãpugpóv kãn mũ sir. Ga tỹ Judéia kar mĩ ag tóg mũ mũ, ga tỹ Samaria mĩ ke gé.
Ũ tỹ Topẽ ki ge kỹ nỹtĩ ag tóg fe kaj nỹtĩ, Estêvão ter kỹ. Kỹ ag tóg kygfỹ mág kỹ ti kénh mũ.
Hã ra Saulo tóg Jesus ki ge kỹ nỹtĩ kar ag vóg kónãn jagy han mũ. Ti tỹ ag tũg sór vẽ. Hã jé tóg ĩn kar kã ra rã tĩ. Ti tỹ Jesus ki rã kỹ jẽ ũ ven kỹ tóg vẽse ja kã tá ti fón tĩ, ũn gré ag, ũn tỹtá fag ke gé.
Ũ tỹ vẽnh kãpugpóv mũ ẽn ag vỹ vẽnh kar mỹ vẽnh vĩ sér tugtó mũgtĩ, Topẽ vĩ ti.
Kỹ Filipe tóg tĩ mũ gé. Ga tỹ Samaria ra tóg tĩ mũ, kỹ tóg ẽmã ũ ki ra mũ, Cristo kãmén jé.
Kỹ vẽnh kar tóg ti vĩ mẽgmẽg mũ. Jẽmẽ há han ag tóg mũ, Filipe vĩ ti. Hã ra tóg ẽg tỹ nén han vãnh hynhan mũ gé.
Vẽjagrẽ kórég tỹ hẽn ri ke pan tóg mũ. Ti tỹ ag pan kỹ ag tóg jamã há ra prẽr mũ, kỹ ag tóg kãpa mũ. Ũn kãnhgrĩ ag tỹ há' he tóg mũ, ũn vagvá ag tỹ ke gé.
Kỹ tóg vẽnh kar mỹ sér tĩ sir, ẽmã ẽn tá.
Hã ra tá ke ũ tóg nĩ nĩ, ti jiji hã vỹ, Simão he mũ. Kujá vẽ, kỹ tóg nén vẽnh mỹ hynhan tĩgtĩ. Kỹ tóg ag tỹ ti tỹ nén han mũ ve kỹ ag mỹ e tĩ. Vẽso tóg: “ag kãfór inh nĩ,” he tĩ, ag tỹ ti kamẽg jé.
Hã kỹ vẽnh kar tóg ti kamẽg tĩ sir. Ti to ag tóg: “Topẽ jykre han tóg tĩgtĩ, Topẽ jykre mág pẽ ẽn,” he tĩ.
Kysã tỹ hẽn ri ke ki tóg nén vẽnh mỹ hynhan tĩ, kỹ tóg vẽnh kar mỹ e tĩ, hã kỹ ag tóg ti kamẽg tĩ sir, kujá ẽn ti.
Vãhã ag tóg Filipe vĩ kri fig mũ, ti tỹ Jesus Cristo tón kỹ. Topẽ tỹ tỹ ẽg pã'i nĩ kãmén tóg mũ. Kỹ tóg ũ tỹ ti vĩ kri fig mũ ag kygpég mũ, fag ke gé.
Kỹ Simão ẽn tóg ti vĩ kri fig mũ gé. Kỹ Filipe tóg ti kypég mũ gé. Kỹ tóg ti mré nĩ nĩ. Kỹ tóg Filipe tỹ ẽg tỹ nén han vãnh hynhan mũ vég mũ, Topẽ jykre tỹ. Kỹ tóg ti mỹ e tãvĩ tĩ sir.
Kỹ vãhã Jesus tỹ ũn vin mũ ag tóg kejẽn mẽg mũ, Samaria tá ke ag tỹ Topẽ vĩ kri fig mũ ẽn ti. Jerusalém tá ag tóg mẽg mũ, kỹ ag tóg João mré Pedro jẽnẽg mũ, ag tỹ ve jé.
Pedro ag tỹ tá junjun kỹ ag tóg ag to Topẽ mré vĩ mũ, Topẽ tỹ ti kuprĩg tỹ ag jagrẽn jé.
Tá ke ũ tóg tỹ jagrẽ tũ ja nĩ ver. Kygpe kỹ ag nỹtĩ inhhã, Jesus jiji tó kỹ, ẽg Senhor jiji tó kỹ.
Kỹ Pedro ag tóg ag nĩgé tỹ ag mẽgmẽg mũ, kỹ Topẽ kuprĩg tóg ag kã ra rã mũ sir.
Hã ra Simão tóg vég mũ. Kỹ tóg Pedro ag mỹ jãnkamy ven mũ.
Kỹ tóg ag mỹ: “inh mỹ vẽjykre tag nĩm nĩ, jãnkamy tag to, sỹ ũ mẽ kỹ Topẽ kuprĩg tỹ ag kã ra rã jé. Sỹ tag venh há tóg tĩ,” he mũ.
Hã ra Pedro tóg ti mỹ: “ã jãnkamy mré ã nũgme ki kutẽnh mũ. Topẽ tỹ nĩm ja vẽ mỹr, hã ra ã tóg jãnkamy to mãn sór mũ,” he mũ.
“Ã pijé Topẽ jykre tag ki kanhró nĩ', kỹ Topẽ tóg ã mỹ nĩm ke tũ nĩ. Ã jykre pijé kuryj nỹ', Topẽ mỹ.
Fe kórég tãvĩ ã nĩ mỹr. Ã jykre pãno tag tovãnh ra. Topẽ mré vĩ. Hẽn ri ke mũn tóg ã mỹ vẽnh pãte fón mũ,” he tóg, Pedro ti.
<range>
Kỹ Simão tóg ti mỹ: “iso Topẽ mré vĩ, inh jagtar jẽ tũ nĩ jé, ã tỹ inh mỹ tó mũ tag ti,” he mũ.
Hã ra Pedro ag tóg mũ mãn mũ gé, ag tỹ ẽg Senhor tỹ Jesus vĩ tó kar kỹ. Ag tỹ nén ve ja ẽn tó kãn ag tóg, Jesus tỹ nén han ja ti. Kỹ ag tóg Jerusalém ra vỹnvỹn ke mũ sir. Ag mũn kỹ ag tóg ga tỹ Samaria mĩ Topẽ vĩ sér ẽn tugtó mũ gé.
Hã ra Topẽ tỹ jẽnẽ jafã tóg Filipe mỹ: “kanhkã fyr ra tĩg, ẽpry jagma tĩg,” he mũ. “Jerusalém tán kãtĩ, Gaza mĩ, hã ra tóg ẽmã tũ mĩ kutẽ mũ. Ẽpry ẽn jagma tĩg,” he tóg mũ. Kỹ tóg tĩ mũ sir.
Tá jun kỹ tóg ga tỹ Etiópia tá fóg vég mũ. Pã'i mág tỹ Candace fi mỹ rãnhrãj tĩ vẽ, hã kỹ tóg kurĩ nĩ. Fi tỹ nén kar vég tóg tĩ. Jerusalém ra tóg tĩg ja nĩ. Tá tóg Topẽ mỹ fénhta ve ja nĩ.
Hã ra tóg ti jamã ra vỹn ke mũ sir, karósa kã mĩ. Tĩg kỹ tóg Topẽ vĩ to ke mũ, Isaías tỹ rá ẽn ti.
Kỹ Topẽ kuprĩg tóg Filipe mỹ: “karósa ẽn kukãm tĩg,” he mũ.
Kỹ Filipe tóg fũrũn tĩ mũ, kỹ tóg ti tỹ vẽnh rá to ke mẽg mũ, Isaías tỹ rá ẽn to. Kỹ tóg ti mỹ: “ã mỹ ã tỹ nén to ke mũ tag ki kanhró nĩ'?“ he mũ.
Hã ra tóg: “vó, ũ tóg inh mỹ kãmén ja tũ nĩ ver. Ã mỹ inh mỹ kãmén ke tũ nĩ'?” he mũ. “To kãtãpry, inh mré nĩ jé,” he tóg.
Ti tỹ to ken hã vẽ, ha mẽ: “ovelha ri ke han tóg, ũ ẽn ti. Ovelha pére ẽg mũ tĩ, ti tãnh jé, hã ra tóg vĩ tũ nĩgtĩ mỹr. Ẽg tỹ ti kyki ronh mũ ra tóg jatun mỹ jẽg tĩ gé.
Ũ ẽn tỹ Topẽ vĩ mranh tũ hã ra ag tóg ti vóg kónãn, ag tỹ ti jyvẽn tũ ra. Ti mré ke ag jykre pãno tó kãn ke tũ ẽg tóg nĩ mỹr. Ti tén ag tóg, kỹ tóg ter mũ sir,” he tóg, vẽnh rá ti.
Kỹ tóg Filipe mỹ: “ũ to ke nẽ hỹn'? Topẽ vĩ tó tĩ tỹ ne tó nẽ hỹn'? Ti tỹ vẽso ke mỹ', ũ to ke mỹ vó?“ he mũ.
Kỹ Filipe tóg ti mỹ vẽnh rá tag kãmén mũ sir. Jesus kãmén tóg mũ. Ti mỹ tóg vẽnh vĩ há ẽn tó mũ. Hã ra tóg mẽ há han mũ.
Ge ag tóg mũ mũ, ẽpry jagma. Kỹ ag tóg goj tá junjun mũ. Kỹ pã'i ẽn tóg: “tag ki tóg goj nĩ. Ã tỹ ki inh kype jé tóg há nĩ,” he mũ.
Kỹ Filipe tóg ti mỹ: “ã tỹ ã fe tỹ ti ki rã kỹ nĩn kỹ tóg há nĩ,” he mũ. Kỹ tóg: “ti ki sóg rã kỹ nĩ. Jesus Cristo tóg tỹ Topẽ kósin nĩ mỹr,” he mũ.
Kỹ tóg karósa vóg tĩ mỹ: “ver krỹg hé,” he mũ. Kỹ ag tóg goj kã ra ge mũ. Kỹ Filipe tóg ti kypég mũ sir.
Ag tỹ goj kã tá kãpa kỹ Filipe tóg tũ' he mũ, Topẽ kuprĩg tỹ ti ma tĩg kỹ. Kỹ pã'i ẽn tóg ti ve mãn tũ nĩ sir. Kỹ tóg tĩ mũ, ti jamãn ra. Ti mỹ tóg sér tĩ sir.
Hã ra Filipe tóg ẽmã tỹ Azoto tá nĩ nĩ. Tĩg kỹ tóg Jesus kãme sér ẽn tó tĩ mũ, ẽmã kar mĩ. Kỹ tóg kejẽn ẽmã tỹ Cesaréia tá jun mũ.
Hã ra Saulo tóg ver ũ tỹ ẽg Senhor tỹ Jesus mré mũ mũ ag vóg kónãn sór mũ. Ag to tóg krĩ rỹ nĩ ver. Ti tỹ ag kãgtén sór vẽ. Hã to tóg Topẽ tũ to pã'i mág venh tĩ mũ.
Kỹ tóg ti mỹ vẽnh rá to vĩ mũ, ti tỹ ẽmã tỹ Damasco ra tĩg jé. Tá tóg vẽnh rá ẽn tỹ pã'i ag mỹ ven sór mũ, ag tỹ ti mỹ: “ha ag venh tĩg,” he jé. Ti tỹ Jesus mré ke ũ ve kỹ se sór vẽ. Jerusalém ra tóg ag tatĩ tĩg sór mũ, ti tỹ ũn sigség mũ ag, fag ke gé.
Hã jé tóg Damasco ra tĩ mũ. Ti tỹ to hã tĩ ra vãhã jẽngrẽ tar tóg vẽnh ven mũ, kanhkã tá. Rã kãfór tóg nĩ, hã ra tóg Saulo ki kómkóm ke mũ sir.
Kỹ tóg kutẽ mũ, ga kri. Kỹ tóg vẽnh vĩ mẽg mũ. Kỹ tóg: “Saulo', Saulo',” he mũ. “Ã tỹ ne jé isũ ag vóg kónãn nẽ?“ he tóg, vẽnh vĩ ti.
Kỹ Saulo tóg ẽg Senhor ti mỹ: “ã tỹ ũ nĩ?“ he mũ. Kỹ tóg ti mỹ: “tỹ sóg Jesus nĩ, ã tỹ ũn vóg kónãn sór tĩ ẽn vỹ tỹ inh nĩ,” he mũ.
“Jẽgnẽ ra, ẽmã tag ki rã, tá ũ tóg ã mỹ tónh mũ, ã tỹ nén han ke ti,” he tóg.
Ti mré mũ ag vỹ vẽnh vĩ tag mẽg mũ gé, hã ra ag tóg nén ũ vég tũ nĩ. Kỹ ag tóg jũrũn ke mũ.
Kỹ Saulo tóg jẽgnẽ mũ sir. Kỹ tóg tã mĩ ẽvãnh sór mũ, hã ra tóg nén ũ vég tũ nĩ. Kỹ ag tóg ti nĩgé kãgmĩ kỹ ti pére mũ mũ, ẽmã ẽn ra.
Kurã tãgtũ ki tóg ẽvãnh tũ nĩ, kỹ tóg jẽg tũ nĩ gé, kron tũ ti nĩ gé.
Damasco tá ke ũ tóg nĩ nĩ, ti jiji hã vỹ: Ananias, he mũ. Jesus mré ke ũ vẽ. Kỹ Jesus tóg ti mỹ vẽnh ven mũ. Kỹ tóg: “Ananias',” he mũ. Kỹ Ananias tóg ẽg Senhor ti mỹ: “inh hã vẽ,” he mũ.
Kỹ Jesus tóg ti mỹ: “ẽpry kuryj he mũ ẽn ra tĩg,” he mũ. “Judas he mũ ẽn ĩn kã ra rã. Tá ũ tóg nĩ nĩ, ti jiji hã vỹ: Saulo, he mũ. Ẽmã tỹ Tarso tá ke vẽ. Ẽn mré vĩm nĩ,” he tóg. “Ha vé, inh mré tóg vĩ nĩ nĩ.
Kỹ tóg ũ vég nĩ nĩ, ti jiji hã vỹ: Ananias, he mũ. Ã hã vẽ. Ã tỹ ti ĩn kã ra rãnh ke vẽ. Ã tỹ ã nĩgé tỹ ti mẽnh ke vẽ. Kỹ tóg ve mãn ke mũ. Tag vég tóg nĩ nĩ,” he tóg, Ananias mỹ.
Kỹ tóg ẽg Senhor ti mỹ: “vẽnh kar tóg ti kãmén tĩ hã ra, ã tỹ inh mỹ ũ tó mũ tag ti,” he mũ. “Jerusalém tá tóg ã tũ ag vóg kónãn.
Kỹ tóg vẽnh rá ma kãtĩ mũ, Topẽ tũ to pã'i mág tỹ ti mỹ han kỹ. Kỹ tóg ũ tỹ ã mré vĩ mũ kar sigse sór mũ, ẽmã tag ki,” he tóg, Ananias ti.
Hã ra tóg: “ti venh tĩg,” he mũ. “Ti kuprẽg isóg, ti tỹ ijiji tó jé, fóg ag kar mỹ, kanhgág ag kar mỹ ke gé, povo tỹ Israel ag mỹ ke gé,” he tóg.
“Isugrĩn tóg jagtar ke mũ, ha vem nĩ,” he tóg.
Kỹ Ananias tóg tĩ mũ. Ti tỹ ĩn ẽn tá jun kỹ tóg ti nĩgé tỹ ti mẽg mũ, kỹ tóg ti mỹ: “Saulo', régre', ẽg Senhor vỹ inh jẽnẽ, Jesus ti, sỹ ã ve jé,” he mũ. “Ti ve ã mỹr, ẽpry kri, ã tỹ tag ki jun mũn kã. Hã kỹ sóg kãtĩ mũ, ã tỹ ve mãn jé, Topẽ kuprĩg tỹ tỹ ã jagrẽ nĩ jé,” he tóg.
Kỹ tóg vãhã ti kanẽ kã tá kãpa mũ, pirã fár ri ke. Kỹ tóg ve há' he mãn mũ sir. Kỹ tóg jẽgnẽ mũ sir. Kỹ tóg ti kypég mũ sir, Ananias ti.
Kỹ tóg jẽg mũ gé sir. Kỹ tóg vãhã tar' he mũ sir. Damasco tá tóg nĩ nĩ ver, Jesus mré mũ tĩ ag mré.
Kỹ tóg vẽsỹmér Jesus kãmén mũ, Judeu ag vẽnh kanhrãn jafã krẽm. “Tỹ tóg Topẽ kósin nĩ,” he tóg mũ vãhã, Jesus to.
Ũ tỹ ti vĩ mẽg mũ kar ag mỹ tóg e tĩ. “Jerusalém tá tóg ag vóg kónãn tĩ, ũ tỹ Jesus tó mũ ag. Kỹ tóg tag ki jun mũ gé, ag sigse jé, ti tỹ Topẽ tũ to pã'i mág ag mỹ ag tatĩ tĩg jé,” he ag tóg, Saulo to.
Hã ra tóg fe tar nĩ. Kỹ tóg Judeu ag kanhrãn mũ, ẽmã tỹ Damasco tá. Ag mỹ tóg Jesus kãmén mũ. “Tỹ tóg Cristo nĩ, Jesus ti,” he tóg. Kỹ tóg ag tỹ ti vĩ kafãn sór mũ ra ag mỹ vẽnh mỹ tĩ sir.
Kurã tỹ hẽn ri ke tũg kỹ Judeu ag tóg kejẽn jagnẽ mré Saulo tén ke to jykrén mũ.
Hã ra Saulo tóg mẽg mũ. Ẽmã ẽn to ró jãnkã tá ag tóg vãjig nỹtĩ, ti jo, kurã kar ki, kuty kar ki ke gé, ag tỹ tá ti tén jé.
Kỹ ti mré ke ag vỹ kejẽn kuty ũ kã kẽj kã kã ti nĩm kỹ ti térem mũ, ẽmã ẽn to ró to, ti kren han jé. Kỹ tóg vãhã Jerusalém ra tĩ mũ sir.
Ti tỹ tá jun kỹ tóg Jesus mré ke ag mré nĩ sór mũ. Hã ra ag tóg ti kamẽg mũ. “Ti ón hỹn,” he ag tóg ti to, ti tỹ ag vóg kónãn ja nĩn kỹ.
Kỹ Barnabé tóg ti mré vĩ kỹ Jesus tỹ ũn vin mũ ag to ti pére tĩ mũ. Kỹ tóg ag mỹ ti tỹ Jesus ve ja ẽn kãmén mũ, ẽpry kri. “Kar kỹ tóg Damasco tá ke ag mỹ Jesus kãmén ja nĩ gé, ti tỹ mũmẽg tũ nĩn kỹ,” he tóg. Kỹ tóg ag mỹ sér tĩ sir.
Kỹ Saulo tóg ag mré tĩ nĩ, Jerusalém tá. Tá tóg Jesus kãmén mũ gé, ti tỹ mũmẽg tũ nĩn kỹ.
Kỹ tóg Judeu ag mré vĩ mũ gé, ũ tỹ Grego vĩ tó tĩ ag mré ke gé. Ag tỹ ti vĩ kafãn kỹ tóg ag mré vĩ mũ. Kỹ ag tóg ti tén ke to jykrén mũ.
Kỹ Jesus mré ke ag tóg mẽg mũ gé. Kỹ ag tóg ẽmã tỹ Cesaréia ra ti pére mũ mũ. Tá junjun kỹ ag tóg ẽmã tỹ Tarso ra ti jẽnẽg mũ, ti jamã ra.
Jãvo Jesus ki ge kỹ nỹtĩ ag kar vỹ jatun mỹ nỹtĩ nĩ sir, ga tỹ Judéia tá, ga tỹ Galiléia tá ke gé, ga tỹ Samaria tá ke gé. Kỹ ag tóg jatun mỹ vẽnh kanhrãn mũ, Topẽ jykre tỹ. Topẽ vĩ ki ag tóg króm mũ. Topẽ kuprĩg vỹ ag krĩn mũ. Kỹ ag krĩ vỹ kãnhvy' he mũ. Kỹ ũn e ag tóg Jesus ki ge mũ gé sir, fag mré hã.
Kejẽn Pedro tóg vẽnh kar ag vigvenh tĩ mũ. Kỹ tóg ẽmã tỹ Lida ra tĩ mũ gé, tá Topẽ tũ ag vigve jé.
Tá ũ tóg nỹ nĩ, ti jijin hã vỹ: Enéias, he mũ. Kãnhgrĩn kỹ tóg nỹ nĩ. 8 anos (ke) han tóg, kãnhgrĩn kỹ nỹ ki.
Kỹ Pedro tóg ti mỹ: “Enéias', Jesus Cristo vỹ ã han. Jẽgnẽ ra, ã nỹg ja fi han ra,” he mũ.
Kỹ tóg vẽsỹmér jẽgnẽ mũ. Kỹ Lida tá ke kar ag vỹ ti vég mũ, ẽmã tỹ Sarona tá ke kar ag ke gé. Kỹ ag tóg ti ve kỹ Jesus ki ge mũ gé sir.
Ẽmã tỹ Jope tá ũ fi tóg nĩ nĩ, Jesus mré ke ũ fi, fi jiji hã vỹ: Tabita, he mũ, hã vỹ: Dorcas, he mũ, fóg tỹ Grego vĩn ki. Ẽn fi hã vỹ nén há kar han mũ. Ũn jagtar fag mỹ fi tóg nén ũ vin tĩ.
Kejẽn fi tóg kaga mũ, kỹ fi tóg ter mũ sir. Kỹ fag tóg fi kype kỹ ĩn to jãpry jafã tá fi fig mũ, kynhmỹ.
Jo Jope tóg Lida to hã nĩ, hã ra Pedro tóg Lida tá nĩ nĩ. Kỹ Jope tá ke ag tóg ti ki kanhró nỹtĩ. Kỹ ag tóg ũn régre ag jẽgnẽg mũ, ag tỹ ti mỹ: “kur kãtĩg mẽ han,” he jé.
Kỹ tóg vẽsỹmér tĩ mũ. Kỹ tóg tá jun mũ. Hã ra Dorcas fi tóg ĩn to jãpry jafã tá nỹ nĩ. Pedro jun kỹ ag tóg ĩn to jãpry jafã to jãpry mũ, ti mré. Kỹ ũn mén ter ja ẽn fag kar vỹ ti to kãmũ mũ. Kygfỹ kỹ fag tóg ti mỹ fag kur venven mũ, camisa, vestido ke gé, Dorcas fi tỹ fag mỹ kugrỹn ja ẽn ti.
Kỹ Pedro tóg vẽnh kar mỹ: “ha pa jẽg,” he mũ. Kỹ tóg ti jakrĩ tỹ jẽg kỹ Topẽ mré vĩ mũ. Kỹ tóg vẽser fi mỹ: “Tabita', nĩ ra,” he mũ. Kỹ fi tóg mrin ke mũ. Kỹ fi tóg nĩ mũ, fi tỹ Pedro ven kỹ.
Kỹ tóg fi nĩgé kãgmĩ kỹ fi fẽg mũ. Kỹ tóg vẽnh kar jé prẽr mũ, Topẽ tũ kar, ũn mén ter ja ẽn fag mré hã. Kỹ tóg fag mỹ fi ven mũ.
Kỹ Jope tá ke kar ag vỹ mẽg mũ sir, fi rĩr mãn ẽn ti. Kỹ ũ tỹ hẽn ri ke ag vỹ Jesus ki ge mũ sir, fag ke gé.
Kỹ Pedro tóg ẽmã tỹ Jope tá nĩ nĩ ver, Simão he mũ ẽn mré, ũ tỹ nén fár tỹ tãnãj he tĩ ẽn mré.
Ẽmã tỹ Cesaréia tá ũ tóg nĩ nĩ, ti jiji hã vỹ: Cornélio, he mũ. Soldado tỹ 100 (ke) ag to pã'i vẽ, ag tỹ ũ to: ga tỹ Itália tá ke ag, he mũ ẽn ag to capitão vẽ.
Ẽn vỹ Topẽ to há nĩ, ti mré ke kar ke gé. Kỹ tóg Topẽ kamẽg tĩ. Povo tỹ Israel ag kã mĩ tóg ũn jagãgtar ag jagãgtãn tĩgtĩ, ti tỹ tỹ Judeu ag mré ke tũ hã ra. Topẽ mré tóg vĩ tĩ gé.
Ẽn tóg nén nẽ vég mũ, 3 óra ki, ti nũr tũ ra. Kỹ tóg Topẽ tỹ jẽnẽ jafã jun vég mũ. Kỹ tóg ti mỹ: “Cornélio',” he mũ, Topẽ tỹ jẽnẽ jafã ti.
Ti tỹ ti ve kỹ ti fe tóg jũrũn ke mũ, kỹ tóg: “ne nẽ?“ he mũ. Hã ra tóg ti mỹ: “Topẽ vỹ ã vĩ mẽg mũ. Ã tỹ ũn jagãgtar ag mỹ nén nĩm tĩ ẽn vég tóg mũ gé. Hã kỹ tóg ã to jykrén mũ,” he tóg.
“Kỹ ũ jẽgnẽm nĩ, ag tỹ Jope ra mũ jé. Tá ũ tóg nĩ nĩ, ti jiji hã vỹ: Simão, he mũ, kỹ ti jiji ũ hã vỹ: Pedro, he mũ. Ẽn jé prẽrm nĩ.
Simão mré tóg nĩ nĩ, ũ tỹ nén fár tỹ tãnãj he tĩ ẽn mré, kỹ ti ĩn vỹ goj kafã tũ fyr tá jẽ,” he tóg.
Kỹ tóg tĩ mũ sir. Kỹ capitão ẽn tóg ti mré rãnhrãj tĩ régre ag jé prẽr mũ, soldado pir mré, ũ tỹ Topẽ kamẽg tĩ ũ.
Kỹ tóg ag mỹ ti tỹ nén ve ja tó mũ, kỹ tóg Jope ra ag jẽgnẽg mũ.
Tỹ vaj kỹ ag tóg ẽmã ẽn to hã nỹtĩ, meio dia ki. Kỹ Pedro tóg ĩn to tãpry mũ, tá Topẽ mré vĩ jé.
Kỹ tóg kókĩr mũ. Kỹ tóg fag mỹ vẽjẽn to vĩ mũ. Fag tỹ ver ti mỹ han mũ ra tóg nén nẽ vég mũ.
Kỹ tóg kanhkã nor kỹ nĩ vég mũ. Tá nén ũ tóg kãtére mũ. Tỹ tóg kur mág ve nĩ. Ti péno tóg kygje kỹ nỹtĩ. Ẽn tóg ga kri kãtére mũ.
Hã ra misu kar tóg kur ẽn kã ki nỹtĩ nĩ. Fa tỹ 4 (ke) kar tóg nỹtĩ, ũ tóg ti nug kri mũgtĩ gé, sẽsĩ kar ke gé.
Kỹ vẽnh vĩ tóg mẽ há tĩ, kỹ tóg: “tág',” he mũ. “Tãnh kỹ kó, vỹ,” he tóg.
Kỹ Pedro tóg ẽg Senhor ti mỹ: “nejé, nén ũ jẽgry ko ja tũ sóg nĩ mỹr. Ẽg povo jykre tũ vẽ, ẽg tỹ misu ẽn kon kỹ,” he mũ.
Kỹ tóg ti mỹ vĩ mãn mũ sir, vẽnh vĩ ti, kỹ tóg: “Topẽ tóg hã ra to: há ti nĩ, he mũ. Kỹ jẽgryg tũg nĩ,” he tóg.
Ge tãgtũ han tóg, kỹ nén nẽ ẽn tóg vég tũ' he mũ sir, kanhkã tá.
Hã ra tóg Pedro mỹ e tĩ. Ti tỹ to jykrén tũ tóg tĩ, ti tỹ vég mũ to. Ti tỹ ver to jykrén mũ ra ag tóg junjun mũ, Cornélio tỹ ũn jẽgnẽg mũ ag. Ũ tóg ag mỹ: “ĩn ẽn vẽ,” he ja nĩ.
Kỹ ag tóg ró to jẽgjẽ kỹ jamã há ra: “Simão Pedro ag mỹ ki nỹtĩ?“ he mũ.
Hã ra Pedro tóg ver ti tỹ vég mũ ẽn to jykrén nĩ nĩ. Kỹ Topẽ kuprĩg tóg ti mỹ: “ha vé, ũn régre ag vỹ ã jé prẽr mũ,” he mũ.
“Jẽgnẽ ra, kãtére ra, tĩg ra ag mré! To jykrén tũg. Isỹ ag jẽgnẽ vẽ,” he tóg, Pedro mỹ, Topẽ kuprĩg ti.
Kỹ tóg ag to kãtére mũ, kỹ tóg ag mỹ: “inh hã vẽ, inh jé prẽr ja ãjag tóg nĩ. Ãjag tỹ ne to kãmũ nẽ?“ he mũ.
Kỹ ag tóg ti mỹ: “Capitão tỹ Cornélio tỹ ẽg jẽgnẽ vẽ,” he mũ. “Ũn jykre kuryj vẽ, kỹ tóg Topẽ kamẽg tĩ. Judeu kar ag tóg ti to há nỹtĩ, ti to ag tóg vĩ há han tĩ. Topẽ tỹ jẽnẽ jafã vỹ ti mỹ tó ja nĩ, ti tỹ ã jé prẽr jé, ã tỹ ti ĩn ra tĩg jé, ti mỹ Topẽ kãmén jé,” he ag tóg.
Kỹ tóg ag mỹ: “kãge jẽg ra,” he mũ. Kỹ ag tóg tá nũgnũr mũ. Tỹ vaj kỹ tóg ag mré tĩ mũ. Kỹ Jope tá ke ũ ag tóg ti mré mũ mũ gé.
Tỹ vaj kỹ ag tóg Cesaréia tá junjun mũ. Tá Cornélio tóg ag jãvãnh mũ. Ti kanhkã kar ag kógfyn ja tóg nĩ. Hã kỹ ag tóg tá nỹtĩ sir.
Pedro tỹ tá jun kỹ Cornélio tóg ti kato kãtĩg kỹ ti jo mũg ke mũ, “ti hỹn tỹ Topẽ nĩ,” hen kỹ.
Hã ra tóg ti fẽg mũ, kỹ tóg: “ke tũg ra, tỹ sóg ẽprã ke nĩ gé,” he mũ.
Kỹ tóg ti mỹ vĩ há han mũ. Kỹ tóg ĩn kã ra rã kỹ ũn e ag vigvég mũ.
Kỹ tóg ag mỹ: “Judeu ag vỹ fóg mré nĩ tũ nĩgtĩ. Ẽg jykren hã vẽ,” he mũ. “Kỹ ẽg tóg fóg ĩn kã ra rã tũ nĩgtĩ gé sir. Hã ra Topẽ tóg inh kanhrãn, ti jykre tãg tỹ. Kỹ sóg vẽnh kar ĩn kã ra rãnh mũ, jẽgryg tũ nĩn kỹ.
“Hã kỹ sóg jatun mỹ kãtĩg, vẽsỹmér, ãjag tỹ inh jé prẽr kỹ. Kỹ tóg sỹ ãjag ki jẽmẽnh há tĩ. Ãjag tỹ hẽ ri ke jé inh jé prẽr nẽ?“ he tóg ag mỹ, Pedro ti.
Kỹ Cornélio tóg ti mỹ: “4 dias vẽ ha, ũri,” he mũ. “Kỹ sóg inh ĩn krẽm Topẽ mré vĩnh ke nĩ nĩ, jẽg tũ nĩn kỹ. 3 óra vẽ. Kỹ sóg ũ vég nĩ nĩ. Ti kur tóg kókov nĩ.
Kỹ tóg inh mỹ: “Cornélio',” he mũ. “Topẽ vỹ ã vĩ mẽg mũ. Ã tỹ ũn jagtar ag mỹ nén vin ẽn vég tóg mũ,” he tóg.
“Kỹ Jope ra ũ jẽnẽ. Tá Simão jé prẽr, ũ tỹ Pedro he mũ ẽn ti. Nén fár tỹ tãnãj he tĩ ẽn ĩn krẽm tóg nĩ nĩ, hã vỹ: Simão, he mũ. Ti ĩn vỹ goj kafã tũ fyr tá jẽ nĩ,” he tóg inh mỹ, Topẽ tỹ jẽnẽ jafã ti,” he tóg, capitão ti.
“Kỹ sóg vẽsỹmér ã to ũ ag jẽgnẽ. Kỹ ã tóg kãtĩ mũ. Kỹ tóg há tĩ, ã kãtĩg ti. Hã to ẽg tóg vẽnh mãn, Topẽ jo. Topẽ tỹ ã mỹ nén tó ja kãmén ra ẽg mỹ. Ẽg tỹ mẽnh há tóg tĩ,” he tóg, Cornélio ti, Pedro mỹ.
Kỹ Pedro tóg ag mỹ kãmén mũ, kỹ tóg: “vãhã sóg to jykrén mũ, Topẽ mỹ nén ũ tũ vẽ, Judeu he mũ ẽn ag, fóg he mũ ẽn ag ke gé, kanhgág ag ke gé, Judeu jykre han tũ kar ag.
Ũ tỹ ti kamẽg mũ hã vỹ ti mỹ há nỹtĩ, ũ tỹ vẽjykre kuryj han mũ ag kar, povo kar kã mĩ.
Povo tỹ Israel ag mỹ tóg ti vĩ ẽn jẽnẽ ja nĩ. Ẽg mỹ tóg tó, ẽg tỹ jatu nỹtĩ jé, ti tỹ Jesus Cristo tugrĩn ẽg to há nĩn kỹ. Jesus ẽn vỹ tỹ vẽnh kar Senhor nĩ.
Vẽnh vĩ ẽn mẽ kãn ãjag tóg huri. Judéia kar kri tóg rũm ke ja nĩ. João tóg vẽnh kar mỹ: ãjag jykre tovãnh ra, he ja nĩgtĩ. Kỹ tóg ag kygpe ja nĩgtĩ. Kar kỹ Jesus tóg Galiléia mĩ tĩg vén mũ, Nazaré tá ke ẽn ti.
Kỹ Topẽ tóg Jesus mỹ ti kuprĩg jẽnẽ ja nĩ. Kỹ tóg ti mỹ vẽjykre nĩm ja nĩ. Ga kar mĩ tóg tĩg ja nĩgtĩ. Nén há kar han ja tóg nĩgtĩ. Japo tỹ ũn vóg kónãn mũ ag tỹ tóg há' he ja nĩgtĩ gé. Topẽ hã ne ti mré han ja nĩgtĩ hã ra'.
Nén kar ẽn ve ja ẽg tóg nĩgtĩ, ti tỹ nén han mũ kar, ga tỹ Judéia tá, Jerusalém tá ke gé. Ẽn tỹ ag tóg krunh to ti sa ja nĩgtĩ, ti tén ja ag tóg nĩgtĩ.
Kurã tãgtũ tũg kỹ Topẽ tóg ti rĩn mãn ja nĩgtĩ, kỹ tóg ẽg mỹ vẽnh ven ja nĩgtĩ,” he tóg.
“Ti pijé ũn e mỹ vẽnh ven. Ẽg hã mỹ tóg vẽnh ven. Hã to Topẽ tóg ẽg kuprẽg ja nĩgtĩ. Ti mré ẽg tóg jẽn ja nĩgtĩ, kron ja nĩgtĩ gé, ti tỹ ti ter kar rĩr mãn kỹ,” he tóg.
“Kỹ tóg ẽg mỹ: vẽnh kar mỹ inh kãmén nĩ, he ja nĩgtĩ. Topẽ vỹ ti tỹ vẽnh kar kãfór han, hem nĩ, he ja tóg nĩgtĩ. Kỹ tóg vẽnh kar jykre tugnỹm ke mũ sir, ũn rĩnrĩr mũ kar ag jykre, ũn kãgter mũ kar ag jykre ke gé, hem nĩ, iso, he ja tóg nĩgtĩ ẽg mỹ, Jesus ti,” he tóg.
“Vãsỹ Topẽ vĩ tó tĩ ag kar vỹ ti kãmén ja nĩgtĩ, kỹ ag tóg: “ũ tỹ ti ki rã mũ mỹ tóg vẽnh pãte fón ke mũ, Topẽ ti, ti tỹ ti vĩ mranh mũ ti,” he ja nĩgtĩ. “Cristo tugrĩn tóg vẽnh pãte fón ke mũ,” he ja ag tóg nĩgtĩ,” he tóg, Pedro ti.
Pedro tỹ tag tó kỹ vãhã Topẽ kuprĩg tóg ag ki rã mũ, ũ tỹ ti vĩ mẽg mũ ag ki.
Kỹ tóg Judeu tỹ Jesus ki ge kỹ nỹtĩ ag mỹ e tĩ, ũ tỹ Pedro mré kãmũ ag mỹ. “Topẽ kuprĩg tóg tỹ ag jagrẽ nĩ',” he ag tóg. “Ag tỹ tỹ fóg nỹtĩ ra tóg ag ki rã mũ'.
Vẽnh vĩ ũ tugtó ag mũ mỹr. Vẽnh vĩ ẽn ki ag tóg Topẽ mỹ: há ã tóg nĩ, he mũ,” he ag tóg.
Kỹ Pedro tóg: “ũ tóg ag to: ag kygpenh ke tũ ẽg nĩ, henh ke tũ nĩ. Topẽ kuprĩg tỹ ag jagrẽ nỹtĩ. Ẽg ki rã ri ke han tóg ag ki, Topẽ kuprĩg ti. Kỹ ẽg hỹn ag kygpenh mũ ha,” he mũ.
Kỹ tóg ũ mỹ: “ag kygpe ra, Jesus Cristo jiji tó kỹ,” he mũ sir. Ti tỹ ag kygpe kar kỹ ag tóg Pedro mỹ: “ver ẽg mré nĩ,” he mũ. Kỹ tóg ag mré nĩ sĩ han kar kỹ tĩ mũ sir.
Kỹ Jesus tỹ ũn vin mũ ag kar vỹ mẽg mũ, fóg ag tỹ Topẽ vĩ kri fig mũ ti, Judéia kar mĩ hã.
Kỹ Pedro tóg Jerusalém ra vỹn ke mũ. Kỹ tá Jesus ki ge kỹ nỹtĩ ag tóg ti mỹ: “vẽnh kar vỹ ag gré fár junun kym ke mũ, ag tỹ Topẽ jykre han sór kỹ,” he mũ.
“Ẽg jãvo ã tóg ũn fár kym ja tũ ag mré jẽn ja nĩ, ag ĩn ki,” he ag tóg.
Kỹ Pedro tóg ag mỹ:
“ẽmã tỹ Jope tá sóg nĩ ja nĩ, kỹ sóg Topẽ mré vĩ nĩ ja nĩgtĩ. Kỹ sóg nén nẽ vég mũ,” he mũ. “Tỹ tóg kur mág ri ke nĩ. Ti péno kygje tóg kanhkã tá kãtére mũ. Kỹ tóg inh ki jun mũ.
Kỹ sóg kã ki ẽvãnh mũ, kỹ sóg misu kar vég mũ, fa tỹ 4 (ke) tóg nỹtĩ, nẽn tãn ag mré hã, ag nug kri mũ tĩ ag mré hã, sẽsĩ kar mré hã.
Kỹ sóg vẽnh vĩ mẽg mũ, kỹ tóg: “tág', vỹ,” he mũ. “Tãnh kỹ kó,” he tóg.
Kỹ sóg ti mỹ: “nejé. Nén ũ jẽgry ko ja tũ sóg nĩ. Ẽg jykre tũ vẽ, ẽg tỹ misu ẽn kon kỹ,” he mũ.
Kỹ tóg inh mỹ: Topẽ tóg hã ra to: há ti nĩ, he mũ, kỹ jẽgryg tũg nĩ, he tóg.
Ge tãgtũ han tóg, kỹ nén nẽ ẽn tóg vég tũ' he mũ sir, kanhkã tá.
Hã ra ũn tãgtũ ag vỹ vẽsỹmér tá junjun mũ, inh nĩ ẽn tá. Ẽmã tỹ Cesaréia tá ag kãmũ ja nĩgtĩ, fóg tỹ iso ag jẽgnẽn kỹ.
Kỹ Topẽ kuprĩg tóg inh mỹ: “ha jatun mỹ ag mré tĩg,” he mũ. Kỹ tag ag tóg inh mré mũ mũ, ũ tỹ 6 (ke) tag ag, Jesus mré ke tag ag. Kỹ ẽg tóg fóg ẽn ĩn kã ra ge mũ sir.
Kỹ tóg ẽg mỹ ti tỹ Topẽ tỹ jẽnẽ jafã ve ja tó mũ. Ti ĩn kã tá tóg jẽ ja nĩ. Kỹ tóg nẽji ti mỹ: Jope ra ũ ag jẽgnẽ, he mũ. Tá Simão jé prẽr, Pedro he mũ ẽn, he tóg nẽji ti mỹ.
Ẽn vỹ ã mré vĩnh mũ. Kỹ ã tóg kren ke mũ, ã mré ke kar fag ke gé, he ja tóg nĩ nẽji ti mỹ,” he tóg.
“Kỹ sóg ag mỹ kãmén mũ. Kỹ Topẽ kuprĩg tóg vãhã ag ki rã mũ. Ti tỹ ẽg ki rã ri ke han tóg mũ, kurã ẽn kã.
Kỹ sóg Jesus vĩ to jykrén mũ, ti tỹ ẽg mỹ: João tóg goj tỹ ag kygpe ja nĩgtĩ, hã ra Topẽ kuprĩg tóg ag kã ra rãnh mũ, tỹ vẽnh kype ri ke vẽ sir, he ẽn to.
Kỹ Topẽ vỹ ag jagrẽn mũ, ti kuprĩg tỹ. Ti tỹ ẽg jagrẽn ri ke vẽ, ẽg tỹ Jesus Cristo ki ge kỹ. Hã kỹ sóg Topẽ kato tẽ jãvãnh ja nĩ,” he tóg, Pedro ti.
Ag tỹ tag mẽ kỹ ag krĩ tóg kusa' he mũ. Kỹ ag tóg: “Topẽ vỹ fóg ag krĩn mũ gé, ag tỹ ag jykre kórég tovãnh jé, ag tỹ ẽg rĩr krỹg ja tũ ve jé,” he mũ.
Ag tỹ Estêvão tén kar kỹ Jesus ki ge kỹ nỹtĩ ag tóg vẽnh kãpugpóv kãn mũ, ag tỹ ag vóg kónãn kỹ. Kỹ ag tóg ga tỹ Fenícia ra mũ mũ, goj vãso tỹ Chipre ra, ẽmã tỹ Antioquia ra ke gé. Ag mũn kỹ ag tóg Judeu ag hã mỹ Topẽ vĩ tó mũ.
Kejẽn Chipre tá ke ũ ag tóg ẽmã tỹ Antioquia ra mũ mũ, Cirene tá ke ag ke gé. Ẽn ag tóg fóg tỹ Grego vĩ tó tĩ ag mỹ Jesus Cristo kãmén mũ, vẽnh vĩ sér tag ti.
Kỹ Topẽ tóg ag mré ag krĩn mũ. Kỹ ũ tỹ hẽn ri ke ag tóg Jesus ki ge mũ, Topẽ jykre han jé.
Kỹ Jerusalém tá ũ tỹ Jesus ki ge kỹ nỹtĩ ag tóg mẽg mũ, fóg ag tỹ Jesus vĩ kri fig mũ ti. Kỹ ag tóg Barnabé jẽnẽg mũ, ti tỹ Antioquia ra tĩg jé, tá ve jé.
Ti tỹ tá jun kỹ ti fe tóg mrin ke mũ, Topẽ tỹ ag jagãgtãn kỹ. Kỹ tóg ag jyvẽn mũ, ag tỹ Jesus ki rã to krónh ke tũ nĩn jé, ag tỹ fe tar nỹtĩn jé.
Barnabé vỹ tỹ ũn vĩ há nĩ, Topẽ kuprĩg tỹ tóg jagrẽ nĩ. Jykre pir han kỹ tóg nĩ nĩ. Kỹ ũ tỹ hẽn ri ke ag vỹ Jesus ki ge mũ gé sir, ti tỹ ag jyvẽn kỹ.
Kỹ Barnabé tóg ẽmã tỹ Tarso ra tĩ mũ, Saulo jãvãnh jé, tá.
Ti tỹ ti ve kỹ tóg ti pére tĩ mũ, Antioquia ra. Tá ag tóg prỹg pir han. Jesus ki ge kỹ nỹtĩ ag tỹ vẽnh mãn kỹ ag tóg ag kanhrãn tĩ, Barnabé ti, Saulo ti ke gé. Kỹ ũn e vỹ ag vĩ jẽmẽg tĩ. Antioquia tá ag tóg Jesus mré mũ ag to: “Cristo mré ke ag,” he vén ja nĩ. Kỹ ẽg jiji vẽ sir, hã vỹ: Cristo mré ke ag, he mũ.
Kejẽn Jerusalém tá ke ũ ag tóg Antioquia tá junjun mũ, Topẽ vĩ tó tĩ ag.
Ag kã ũ jijin hã vỹ: Ágabo, he mũ. Ẽn vỹ Topẽ kuprĩg tỹ ti krĩn kỹ: “kejẽn ẽg tóg prỹg venh ke mũ, kãnhmar,” he mũ, “ga kar mĩ hã,” he tóg. Kỹ tóg Cláudio tỹ tỹ pã'i tỹ imperador nĩn kỹ ge nĩ.
Prỹg tĩnh ken kỹ Jesus mré ke ag tóg Judéia tá ke ag to jykrén mũ sir. Kỹ ag tóg: “ẽg hỹn ag mỹ nén ũ jẽnẽnh mũ, ag tỹ kon jé,” he mũ. Kỹ ag tóg ag tũ kuju vin han mũ, ag tỹ Judéia tá Jesus mré ke ag mỹ jẽnẽ jé.
Kỹ ag tóg Barnabé jẽnẽg mũ, Saulo ke gé, ag tỹ gé(g) mũ jé, igreja to kófa ag mỹ vin jé, ag tỹ Jesus ki ge kỹ nỹtĩ ag mỹ kãnhkrén jé.
Kejẽn pã'i mág tỹ Herodes vỹ Jesus ki ge kỹ nỹtĩ ũ ag sigség mũ, ag vóg kónãn jé.
Kỹ tóg soldado jẽnẽg mũ, ti tỹ Tiago tén jé, João kãke ẽn. Kyfé téj tỹ tóg ti tén mũ, rógro téj tỹ.
Kỹ tóg Judeu ag mỹ há tĩ, kỹ Herodes tóg Pedro kãgmĩg mũ gé sir. Fénhta kã ki tóg ti kãgmĩg mũ. Fénhta ẽn ki ag tóg pũ jẽgjã tũ ko tĩ. Judeu ag jykre vẽ.
Kỹ Soldado ag tóg Pedro tỹ vẽse ja kã ki ti fón mũ. Soldado tỹ 16 (ke) ag vỹ ti ki rĩr mũ. Ũ tỹ 4 (ke) tỹ ti ki rĩr kar kỹ ũ tỹ 4 (ke) ũ ag vỹ ag nỹtĩg ja ki nỹtĩ he tĩ, ag ri kén. “Fénhta tỹ Páscoa kar kỹ sóg ag mỹ ti ven mũ, ag tỹ ti vóg kónãn jé,” he tóg, Herodes ti.
Kỹ Pedro tóg se kỹ jẽ nĩ. Hã ra Jesus ki ge kỹ nỹtĩ ag tóg ti to Topẽ mré vĩ mũ. To ag krónh ke tũ nĩ.
Tỹ vaj kỹ Herodes vỹ ag mỹ ti ven sór mũ. Kuty ẽn kã Pedro tóg soldado régre ag kuju ki nũr mũ. Ferro régre tỹ tóg se kỹ nỹ, ag mré. Soldado ũ ag tóg vẽse ja jãnkã ki rĩr mũ.
Kỹ vãhã Topẽ tỹ jẽnẽ jafã tóg ti mré jẽ nĩ. Kỹ tóg ĩn ẽn krẽm jẽngrẽ nĩ, kuty hã ra. Ẽn tóg Pedro ki pérén ke mũ, ti kãvy ki. Ti rĩn kỹ tóg ti mỹ: “kur nĩ,” he mũ. Kỹ ti nĩgé se ja tóg varan ke mũ, ferro ẽn ti.
Kỹ tóg ti mỹ: “vẽsóg fĩ ra,” he mũ. “Ã pẽn né tu ra gé,” he tóg. Kỹ tóg ke mũ sir. Kỹ tóg ti mỹ: “Ã kur rỹ tu kỹ inh nón kãtĩg,” he mũ.
Kỹ tóg kãkutẽ mũ. Ti nón tóg tĩ mũ, Pedro ti. Hã ra tóg ti mỹ tỹ nén ũ ve jẽ, ti tỹ vég mũ ti. Ti mỹ tóg tỹ ti vẽnhpéti ve nĩ, Topẽ tỹ jẽnẽ jafã tỹ nén han mũ ti.
Jãnkã ki rĩr vén mũ ẽn pãtén ag tóg mũ, jãnkã ki rĩr mũ ũ ke gé. Kỹ ag tóg jãnkã mág tá junjun mũ, ferro tỹ han kỹ jẽ ẽn. Jãnkã ẽn vỹ vẽsógki nor' he mũ, ag jo. Kỹ ag tóg kãpa mũ sir. Ẽpry jagma ag tóg mũ mũ. Hã ra vãhã Topẽ tỹ jẽnẽ jafã tóg tĩ mũ sir.
Kỹ Pedro tóg vãhã mrin ke mũ, kỹ tóg: “vãhã sóg ki kanhró nĩ,” he mũ. “Topẽ vỹ ti tỹ jẽnẽ jafã jẽnẽ ja nĩ, kỹ tóg inh kren han mũ, pã'i tỹ Herodes jo. Judeu kar ag tóg inh jagtar nĩnh ke jãvãnh mũ, hã ra sóg venh ke tũ nĩ,” he tóg.
To jykrén kỹ tóg Maria fi ĩn ra tĩ mũ, João mỹnh ẽn fi, ag tỹ ũ to: Marcos, he mũ ẽn mỹnh fi. Fi ĩn krẽm ag tóg vẽnh mãn kỹ nỹtĩ nĩ. Topẽ mré ag vĩ nỹtĩ nĩ, ũ tỹ hẽn ri ke ag.
Kỹ tóg ĩn jãnkã tỹ tórón' tórón' ke mũ. Kỹ fi mỹ rãnhrãj tĩ fi tóg venh kãtĩ mũ. Fi jiji hã vỹ: Rode, he mũ.
Kỹ fi tóg Pedro vĩ ki kanhrãn mũ, hã ra fi tóg ti jy nón tũ nĩ. Róm tũ fi nĩ, jãnkã ti, fi fe tỹ mrin ke mũ ra. Fi tỹ ĩn kã ra rã kỹ fi tóg vẽnh kar mỹ: “Pedro vỹ ró to jẽ,” he mũ.
Kỹ ag tóg fi mỹ: “krĩ vẽnh mỹ ã nĩ,” he mũ. Hã ra fi tóg: “vó, ti hã vẽ,” he mũ. Kỹ ag tóg fi mỹ: “ti ki rĩr tĩ ẽn hỹn,” he mũ.
Kỹ Pedro tóg ver re tá jẽ nĩ, jãnkã tỹ tórón' tórón' ke mãn kỹ. Kỹ ag tóg ti jy nón mũ. Ti vég ag tóg mũ sir, kỹ tóg ag mỹ e tĩ.
Kỹ Pedro tóg ag mỹ ti nĩgé tỹ ge mũ, ag tỹ katy' he jé. Kỹ tóg ag mỹ Topẽ tỹ ti kavãn tó mũ sir. Topẽ tỹ vẽse ja kã tá ti kãkutẽm kãmén tóg mũ sir. Kỹ tóg ag mỹ: “Tiago mỹ tóm nĩ, Jesus mré ke kar ag mỹ ke gé,” he mũ. Kỹ tóg Jerusalém tá kutẽ kỹ ẽmã ũ ra tĩ mũ sir.
Tỹ vaj kỹ soldado ag fe tóg jũrũn ke mũ. “Pedro hỹn hẽ kã tá vyr,” he ag tóg mũ, ti jãvãnh kỹ.
Kỹ Herodes tóg ũ ag jẽgnẽg mũ gé, ti kãgmĩ jé. Hã ra ag tóg ti vég tũ nĩ gé. Kỹ Herodes tóg Pedro ki rĩr mũ ag ki jẽmẽ mãn mũ. Kar kỹ tóg soldado ũ ag mỹ: “ag kãgtén ra, ti ki rĩr mũ ẽn ag,” he mũ. Kỹ ag tóg ag kãgtén mũ sir. Kar kỹ Herodes tóg Judéia tá kutẽ kỹ ẽmã tỹ Cesaréia ra tĩ mũ sir, tá nĩ jé.
Herodes tóg ẽmã tỹ Tiro tá ke ag to jũ mũ, ẽmã tỹ Sidom tá ke ag to ke gé. Ẽn ag tóg Herodes nĩgja tá junjun mũ. Kỹ ag tóg pã'i sĩ mré vĩ mũ, ti jiji hã vỹ: Blasto, he mũ. Herodes vỹ ti tỹ pã'i han ja nĩ. Ẽn mỹ ag tóg to vĩ mũ, ti tỹ ag jagfy vĩ jé, Herodes mré. Ti tỹ ag to jũ nĩn kỹ ag tóg tá vẽjẽn ve mãn tũ nĩ sir. Hã kỹ ag tóg ti fe tỹ há' he sór mũ, ti tỹ ag mỹ vẽjẽn vẽne he mãn jé.
Kỹ Herodes tóg ag mỹ kurã nĩm mũ. Kỹ tóg ti kur sĩnvĩ ẽn tu mũ, pã'i kur ẽn ti. Kỹ tóg ti nĩgja kri nĩ kỹ ag mỹ vĩ mág han mũ.
Kỹ vẽnh kar tóg ti to: “ẽprã vẽnh vĩ pijé',” he mũ. “Topẽ vĩ vẽ, ti vĩ ti,” he ag tóg mũ.
Kỹ vẽsỹmér Topẽ tỹ jẽnẽ jafã tóg ti vóg kónãn mũ sir, ti tỹ ag mỹ: “vó,” he tũ nĩn kỹ. “Inh pijé tỹ Topẽ nĩ',” he ja tũ tóg nĩ. Kỹ ti nug ga vỹ ti kagrãg mũ, hã kỹ tóg ter mũ.
Jó ũ tỹ hẽn ri ke ag vỹ Topẽ vĩ mẽg mũ, kỹ ag tóg Jesus ki ge mũ.
Kỹ Barnabé vỹ Saulo mré ag tỹ nén gé kãmũ mũ ẽn vin mũ, Jerusalém tá ke ag mỹ. Prỹg tĩn kỹ Jesus ki ge kỹ nỹtĩ ag tóg Jerusalém tá ke ag mỹ vẽjẽn jẽgnẽ ja nĩgtĩ. Ag mỹ vẽjẽn ẽn vin kar kỹ ag tóg vỹnvỹn ke mũ sir, Barnabé ti, Saulo ti ke gé. Kỹ ag tóg João Marcos pére mũ mũ.
Antioquia tá ũ ag tóg nỹtĩ, Topẽ vĩ tó tĩ ũ ag, Jesus jykre tỹ vẽnh kanhrãn nỹtĩ ag ke gé. Kỹ ũ jijin hã vỹ: Barnabé, he mũ, kar ũ jijin hã vỹ: Simão Negro, he mũ. Ũ tóg tỹ Lúcio nĩ, Cirene tá ke tag ti. Kỹ ũ tóg tỹ Manaém nĩ, pã'i tỹ Herodes mré mog mũ tag ti. Kỹ ũ tóg tỹ Saulo nĩ gé.
Kejẽn ag tóg jagnẽ mỹ Topẽ jykre tó mũ, ag jẽg tũ nĩn kỹ. Kỹ Topẽ kuprĩg tóg ag mỹ: “Barnabé fẽg ra, Saulo mré,” he mũ, “ag tỹ inh rãnhrãj han jé, isỹ nén to jykrén mũ ẽn ti, ag tỹ inh jykre tó jé, vẽnh kar mỹ,” he tóg.
Kỹ ag tóg ag jẽg tũ nĩn kỹ Topẽ mré vĩ mãn mũ. Ag nĩgé tỹ ag tóg ag mẽg mũ, kỹ ag tóg: “ha mũ jẽg,” he mũ.
Kỹ Topẽ kuprĩg tóg ag jẽgnẽg mũ, kỹ ag tóg ẽmã tỹ Selêucia ra mũ mũ. Tá junjun kỹ ag tóg goj vãso tỹ Chipre ra mũ mũ, canoa mág kã mĩ.
Kỹ ag tóg ẽmã tỹ Salamina tá junjun mũ. Tá ag tóg Topẽ vĩ kãmén mũ, Judeu ag tỹ vẽnh kanhrãn jafã krẽm. João Marcos vỹ ag mré tĩ mũ gé. Ag mré rãnhrãj mũ vẽ.
Goj vãso mĩ ag tóg pa mũ. Kỹ ag tóg ẽmã tỹ Pafos tá junjun mũ, Topẽ vĩ kãmén kỹ. Tá ũ tóg nĩ nĩ, kujá ũ. Ón kỹ tóg Topẽ vĩ tó sór mũ. Judeu ũ vẽ, ti jiji hã vỹ: Bar Jesus, he mũ.
Governador mré tóg nĩ nĩ. Ti jiji hã vỹ: Sérgio Paulo, he mũ. Krĩ há ti nĩ, governador ti, kỹ tóg Barnabé ag jé prẽr mũ. Ti tỹ Topẽ vĩ jẽmẽ sór vẽ.
Kỹ kujá ẽn tóg ag vĩ kato tẽ mũ, ti tỹ Topẽ vĩ kri fig tũ nĩ jé. Kujá ẽn jiji ũ hã vỹ: Elimas, he mũ.
Kỹ vãhã Topẽ kuprĩg tóg Saulo krĩn mũ. Saulo jiji ũ hã vỹ: Paulo, he mũ. Topẽ kuprĩg tỹ ti krĩn kỹ tóg kujá ẽn ki kanẽ jũ han kỹ ti ki ẽvãnh mũ.
Kỹ tóg: “tỹ ã tóg ũn ón mé nĩ,” he mũ. “Jykre pãno ã nĩ. Japo kósin vỹ tỹ ã nĩ, vẽjykre kuryj kato tẽ ã nĩ. Hã kỹ ã tóg vẽjykre pãno to krónh ke tũ nĩgtĩ.
Ha vé, Topẽ vỹ ã vóg mũ, kỹ ã tóg kyvãn ha. Rã venh ke tũ ã nĩ ha, kurã tỹ hẽn ri ke ki,” he tóg, Paulo ti. Kỹ tóg vẽsỹmér ti mỹ kuty' he mũ. Kyvó tóg nĩ sir. Kỹ tóg jẽmĩg mũ. Ũ jé tóg prẽr mũ, ti tỹ ti pére tĩg jé.
Governador tỹ tag ve kỹ tóg ti mỹ e tĩ. Kỹ tóg Jesus ki rã mũ. Topẽ jykre tóg ti mỹ tar ja nĩ.
Kỹ vãhã Paulo ag tóg Pafos tá pa mũ. Canoa mág kã mĩ ag tóg mũ mũ. Kỹ ag tóg ga tỹ Panfília tá junjun mũ, ẽmã tỹ Perge tá. Hã ra João Marcos tóg kyrã mũ. Ag ré kỹ tóg Jerusalém ra vỹn ke mũ.
Jó ag tóg Perge tá pa mũ, ga tỹ Pisídia ra mũ jé, ẽmã tỹ Antioquia ra. Tá junjun kỹ ag tóg vẽnhkán ke kurã ki Judeu ag tỹ vẽnh kanhrãn jafã kã ra ge mũ.
Ũ tóg tá Topẽ tỹ ẽg mỹ vẽjykre nĩm ja ẽn to ke mũ, rán kỹ nĩ ẽn to. Ti tỹ ẽg jyvẽn tó tóg mũ gé, vãsỹ Topẽ vĩ tó tĩ ag tỹ rán ja ẽn ti. Kar kỹ pã'i ag tóg Paulo ag jé prẽr mũ. Kỹ ag tóg: “kanhkã', ãjag tỹ ẽg jyvẽn sór kỹ tóg há nĩ,” he mũ.
Kỹ Paulo tóg jẽgnẽ mũ. Ti nĩgé tỹ tóg ag mỹ ge mũ, ag tỹ katy' he jé. Kỹ tóg ag mỹ: “ha mẽ, Judeu kar'. Jẽmẽ ra, ũ tỹ Topẽ kamẽg mũ kar, ãjag tỹ tỹ fóg nỹtĩ ra,” he mũ.
“Topẽ hã vỹ ẽg jógjóg ag kuprẽg ja nĩgtĩ. Ag tỹ tóg povo mág han, ag tỹ ver Egito tá nỹtĩn kỹ. Kar kỹ tóg tá ag kãpan mũ, ti jykre tar ẽn tỹ.
Ag to tóg fen mág mũ, ag tỹ ẽmã tũ ja mĩ mũn kỹ, prỹg tỹ 40 (ke) ẽn ki.
Povo tỹ 7 (ke) tỹ tóg tũ' he mũ, ga tỹ Canaã tá. Kỹ tóg ẽg jógjóg ag mỹ ag ga ẽn fig mũ, tỹ ag tũ nĩ jé.
Kỹ tóg ag mỹ pã'i ag vin mũ gé, ag jyvẽn ke mũ ag, 100 tỹ 4 kri 50 anos ki. Kar kỹ Samuel vỹ Topẽ vĩ tó tĩ nĩ gé.
Kỹ ag tóg pã'i mág ve sór mũ. Kỹ ag tóg Topẽ mỹ to vĩ mũ. Hã kỹ Topẽ tóg Saul fẽg mũ, Quis kósin ẽn. Benjamim krẽ'krẽ ũ vẽ, Saul ti. 40 anos ki tóg tỹ pã'i mág nĩ.
Ti tỹ ẽn kutẽm kar kỹ tóg Davi fẽg mũ, Topẽ ti. Davi to tóg vĩ há han mũ, kỹ tóg: “Davi ve sóg, Jessé kósin,” he mũ. “Nén há han tóg tĩgtĩ. Kỹ sóg ti to há nĩ. Ẽn hã vỹ inh jykre kar han ke mũ,” he tóg, Topẽ ti, Davi to,” he tóg, Paulo ti.
“Davi krẽ'krẽ ũ vẽ, hã vỹ: Jesus, he mũ. Topẽ vỹ vãsỹ ti kãtĩg ke tó ja nĩgtĩ. Kỹ tóg vãhã Jesus jẽnẽ ja nĩ, ẽg povo tỹ Judeu to, ti tỹ ẽg kren han jé.
João vỹ ti kãtĩg ke jo vẽnh kar mỹ: “ãjag jykre tovãnh ra, isỹ ãjag kygpe jé,” he ja nĩgtĩ, ẽg povo tỹ Judeu kar mỹ.
João rãnhrãj tỹ tũ' henh ken kỹ tóg ag mỹ: iso ãjag tóg Cristo he sór mũ, he ja nĩgtĩ. Hã tũ vẽ. Inh pijé tỹ Cristo nĩ'. Ha vé, inh nón tóg kãtĩg ke mũ, inh Senhor ti, hã vỹ: Jesus, he mũ. Sỹ tỹ ti mỹ rãnhrãj tĩ nĩnh ke vẽ vẽ, sỹ ti pẽn né kunũ jé, hã ra sóg tỹ ti krẽm ke pẽ jẽ, he ja tóg nĩ, João ti,” he tóg, Paulo ti.
“Inh kanhkã', Abraão krẽ', ũ tỹ Topẽ kamẽg mũ', fóg kã mĩ'. Topẽ vỹ ẽg hã mỹ vẽnh vĩ tag jẽnẽ, ẽg krenkren jé.
Jerusalém tá ke ag vỹ Jesus ki kagtĩg ja nỹtĩgtĩ. Ti tỹ tỹ Topẽ kósin nĩn ki kagtĩg ja ag tóg nỹtĩgtĩ, ag pã'i ag ke gé. Hã kỹ ag tóg vãsỹ rán kỹ nĩ ẽn han. Vẽnhkán ke kurã ki ag tóg vég tĩ, Topẽ vĩ tó tĩ ag tỹ nén rán ja ti. Hã ra ag tóg sir ag tỹ nén tó mũ ẽn ki króm, ag tỹ Jesus to: “ter jé tóg ke mũ, “ hen kỹ.
Nén ũ kórég han ja tũ ti nĩ, kỹ ti ter ke tũ vẽ vẽ, hã ra ag tóg Pilatos mỹ: “ẽg tỹ ti tén há tóg tĩ vẽ,” he ja nĩgtĩ.
Ag tỹ ti to rán kỹ nĩ ẽn ki króm kãn kỹ ag tóg krunh ẽn to ti térem ja nĩgtĩ, kỹ ag tóg vẽnh kej kã tá ti fi ja nĩgtĩ.
Hã ra Topẽ tóg ti rĩn mãn ja nĩgtĩ, ti ter mũ ra.
Kỹ tóg ti mré ke ag mỹ vẽnh ven ja nĩgtĩ sir, Jesus ti, ũ tỹ ti mré Jerusalém ra mũ ja ag mỹ, Galiléia tá kãmũ kỹ. Ẽn ag tóg ti kãmén mũ sir, vẽnh kar mỹ.
Vẽnh vĩ tag tó ẽg tóg mũ,” he tóg, Paulo ti.
“Ẽg jógjóg ag vỹ Topẽ vĩ ẽn mẽ ja nĩgtĩ. Hã ra tóg ũri han mũ, Topẽ ti, ti tỹ vãsỹ nén tó ja ẽn ti. Ẽg jógjóg ag krẽ'krẽ ag mỹ tóg han mũ, ti tỹ vãsỹ nén tó ja ẽn ti. Hã kỹ tóg Jesus rĩn mãn, ti ter kỹ. Kỹ tóg ti mỹ: “tỹ ã tóg inh kósin jẽ. Ũri sóg ã han,” he ja nĩgtĩ. Topẽ mỹ jãn jafã tỹ 2 ki tóg rán kỹ nĩ,” he tóg.
“Hã ra tóg ti tỹ ti rĩn mãn ke tó ja nĩgtĩ gé, ti mur ke to hã. Ti vag ke tũ ẽn tó ja tóg nĩgtĩ gé, kỹ tóg: “sỹ Davi mỹ nén tó ja ẽn han jé sóg ke mũ,” he ja nĩgtĩ. “Ãjag mỹ sóg han mũ, sỹ ti mỹ nén tó ja ẽn ti,” he ja tóg nĩgtĩ, Topẽ ti,” he tóg.
“Kỹ tóg tag tó ja nĩgtĩ gé: “ã tũ vỹ vag ke tũ nĩ,” he ja tóg nĩgtĩ gé, Topẽ ti,” he tóg.
“Hã ra Davi vỹ ter ja nĩgtĩ, ti jógjóg ag nón. Kỹ tóg vag ja nĩ inhhã. Topẽ tỹ ti mỹ nén tó mũ ki tóg króm ja nĩgtĩ. Ge ra tóg ter kỹ vag ja nĩgtĩ inhhã.
Ti jãvo Jesus tóg vag ja tũ nĩ inhhã, Topẽ tỹ ti rĩn mãn kỹ,” he tóg.
“Ha vé, inh kanhkã'! Jesus tugrĩn Topẽ vỹ ãjag mỹ vẽnh pãte fón sór mũ, ãjag tỹ ti vĩ mranh ja ti. Hã kỹ sóg ãjag mỹ tó mũ.
Ãjag tỹ Moisés vĩ mẽg mũ ra ãjag jykre tóg kuryj ja tũ nĩ ver. Ãjag tỹ hã ra Jesus ki ge kỹ tóg ãjag kugrynh ke mũ sir, Topẽ ti.
Hã ra ti to é he tũg nĩ. Ke tũ nĩ mũ ra ãjag tóg venh ke mũ, vãsỹ Topẽ vĩ tó tĩ tỹ nén tó ja ẽn ti,
hã vỹ: iso ãjag tóg é he mũ, he mũ. Sỹ nén han mũ ve jé ãjag tóg ke mũ, kỹ ãjag tóg kanẽ jur ke mũ, he ja tóg nĩgtĩ, Topẽ ti. Ãjag tỹ kri finh ke tũ vẽ vẽ, ũ tỹ ãjag mỹ tó mũ ra. Hã ra ãjag tóg venh ke mũ, he ja tóg nĩgtĩ, Topẽ vĩ tó tĩ ti,” he tóg, Paulo ti.
Ag tỹ Paulo vĩ mẽ kar kỹ ag tóg ĩn ẽn kã tá kãpa mũ. Kỹ ag tóg ti mỹ: “vẽnh kán ke kurã ũ kã ẽg mỹ kãmén mãn nĩ,” he mũ.
Kỹ Judeu tỹ hẽn ri ke ag tóg Paulo ag nón mũ mũ. Fóg ag tóg ag nón mũ mũ gé, fóg tỹ Judeu jykre han mũ ag, ũ tỹ Topẽ kamẽg mũ ag. Kỹ Paulo ag tóg ag jyvẽn mũ, ag tỹ Topẽ to tar nỹtĩ jé, ag tỹ ti tỹ ẽg jagãgtãn to jykrén kỹ nỹtĩ jé.
Vẽnhkán ke kurã ũ kã ẽmã ẽn tá ke kar ag vỹ vẽnh mãn mũ, Topẽ vĩ jẽmẽ jé.
Kỹ Judeu ag tóg ũn e ẽn ag vég mũ. Kỹ ag tóg jũgjũ mũ, vẽnh kar tỹ Paulo ag to há nỹtĩn kỹ. Hã kỹ ag tóg Paulo vĩ kafãn mũ sir, ti tỹ ag mỹ Topẽ vĩ tón kỹ. Ti to ag tóg vĩ vĩ he mũ gé.
Hã ra Paulo ag tóg ag kamẽg tũ nĩ. Ag mỹ ag tóg: “ãjag hã mỹ ẽg tóg tó vén, Topẽ vĩ ti,” he mũ, “ti tỹ ẽg mỹ: Judeu ag mỹ tó vén, hen kỹ. Hã ra ãjag tóg mẽ jãvãnh nỹtĩ, kỹ ãjag tóg ẽg rĩr krỹg ja tũ venh ke tũ nĩ. Hã kỹ ẽg tóg sir fóg ag hã mỹ tónh ke mũ, Topẽ vĩ ti,” he ag tóg.
“Topẽ vỹ ẽg mỹ: ãjag tỹ sóg néj gru ri ke han mũ, he mũ, fóg kar ag tỹ ãjag ki Topẽ ve jé, kanhgág ag ke gé. Ãjag ki ag tóg mẽnh ke mũ, Jesus tỹ ag krenkren han ke ti, fag ke gé, ga fyn ja mĩ hã, he ja tóg nĩ ẽg mỹ, Topẽ ti,” he ag tóg, Paulo ag.
Fóg ag tỹ tag mẽ kỹ tóg ag mỹ sér tĩ sir. Kỹ ag tóg Topẽ vĩ to há nỹtĩ, ti mỹ vĩ há han kỹ. Kỹ ag tóg Jesus ki ge mũ, Topẽ tỹ ũn kuprẽg mũ ag, ag tỹ ẽg rĩr krỹg ja tũ ve jé.
Kỹ ga ẽn tá ke kar ag vỹ Topẽ vĩ jẽmẽg mũ.
Hã ra Judeu ag tóg ũn tỹtá há ũ fag mré vĩ mũ, fóg tỹ Judeu jykre han mũ fag. Pã'i ag mré ag tóg vĩ mũ gé. Paulo ag kato ag tóg vĩ mũ. Kỹ ag tóg ag vóg kónãn mũ. “Ha mũ jẽg, ẽmã ũ ra,” he ag tóg mũ sir, ag vóg kónãn kar kỹ.
Kỹ Paulo ag tóg ag pẽn kykũkũg mũ, ag mỹ: “Topẽ tovãnh ãjag huri,” he jé. Kỹ ag tóg ẽmã tỹ Icônio ra mũ mũ sir.
Jesus mré ke ag mỹ tóg hã ra sér tĩ. Topẽ kuprĩg vỹ tỹ ag jagrẽ nĩ, kỹ tóg ag mỹ sér tĩ sir.
Ag tỹ Icônio tá junjun kỹ ag tóg sir Judeu ag tỹ vẽnh kanhrãn jafã kã ra ge mũ. Kỹ ag tóg ag mỹ Topẽ vĩ kãmén mũ. Kỹ Judeu tỹ hẽn ri ke ag tóg Jesus ki ge mũ gé, fóg tỹ hẽn ri ke ag ke gé.
Kỹ Judeu tỹ Jesus ki ge jãvãnh ag tóg fóg ag krĩn kónãn mũ sir, Jesus mré ke ag to.
Hã ra Paulo ag tóg tá nỹtĩg mág mũ. Kỹ ag tóg Topẽ vĩ tó mũ, ag tỹ ag kamẽg tũ nĩn kỹ, Topẽ vĩ kri fi kỹ. Kỹ Topẽ tóg ag mỹ ti jykre nĩm mũ, ag tỹ ẽg tỹ nén han vãnh hynhan jé. Hã kỹ vẽnh kar tóg Topẽ jykre ki kanhró nỹtĩ sir.
Kỹ vẽnh kar tóg vẽnh kãpugpóv kỹ nỹtĩ nĩ. Ũ ag tóg Judeu ag to há nỹtĩ, jó ũ ag tóg Jesus tỹ ũn vin mũ ag tó há nỹtĩ.
Kỹ Judeu ag tóg fóg ag mré jykrén mũ, fóg tỹ pã'i ag mré, ag tỹ Paulo ag vóg kónãn jé, ag tỹ pó tỹ ag pin jé.
Hã ra Paulo ag tóg mẽg mũ, kỹ ag tóg ẽmã tỹ Listra ra mũ mũ, ẽmã tỹ Derbe ra ke gé. Ẽmã tỹ Licaônia rã hã ẽmã ag vẽ.
Ẽmã ẽn mĩ mũn kỹ ag tóg tá Jesus vĩ tugtó mũ sir.
Listra tá ke ũ tóg nĩ nĩ, ũn tĩg vãnh. Ti pẽn vỹ kãnhgrĩ nỹtĩ. Ge tóg nĩ, ti mur mũn kã.
Ẽn tóg sir Paulo vĩ mẽg mũ. Kỹ Paulo tóg ti tugnỹm mũ. Kỹ tóg ti tỹ Jesus vĩ kri fig mũ vég mũ, Jesus tỹ ti tỹ há' he jé.
Kỹ tóg jamã há ra ti mỹ: “jẽgnẽ ra, vẽnh ra hã jẽg,” he mũ. Kỹ tóg vãhã hũm he mũ. Kỹ tóg mĩ tĩ mũ.
Kỹ tóg vẽnh kar ẽn mỹ e tĩ, ag tỹ Paulo tỹ nén han mũ ven kỹ. Kỹ ag tóg ag vĩ ki jagnẽ mỹ ke mũ, vĩ tỹ Licaônica he mũn ki. Jamã há ra ag tóg: “topẽ ag vỹ ẽg ki junjun,” he mũ. “Ẽg ri ke ag nỹtĩ, topẽ ag,” he ag tóg, Paulo ag to.
Kỹ ag tóg Barnabé to: Júpiter, he mũ. Paulo to ag tóg: Mercúrio, he mũ sir, ti vĩ mág to. Ón kỹ ag topẽ jigji vẽ, hã vỹ: Júpiter mré Mercúrio, he mũ. Hã ra Paulo ag tóg ag vĩ ki kagtĩg nỹtĩ.
Júpiter ĩn vỹ ẽmã fyr tá jẽ nĩ, kỹ ti tũ ki rĩr tĩ tóg tá nĩ gé. Kỹ tóg monh gé tĩ mũ, ka fej tỹ coroa ke gé. Ẽmã jy ró jãnkã mãra tóg gé tĩ mũ. Tá tóg monh kugprũn sór mũ, Barnabé mỹ, Paulo mỹ ke gé.
Hã ra Paulo ag tóg mẽg mũ, kỹ ag tóg ag kur janjãn mũ, jũgjũ kỹ. Ũ tỹ vẽnh mãn kỹ nỹtĩ ag to ag tóg pétẽ mũ. Prẽr kỹ ag tóg ag mỹ:
“ne nẽ?” he mũ. “Tỹ ẽg ẽprã ke nỹtĩ, ãjag ri ke. Hã ra ẽg tóg ãjag mỹ kãmén sór mũ, ãjag tỹ ón kỹ topẽ tag ag tugvãnh jé. Topẽ pẽ ki gem nĩ, ũn rĩr nĩ ẽn ki. Kanhkã han tóg, ga ke gé, goj ke gé, mĩ mũ kar ke gé,” he tóg.
“Vãsỹ Topẽ tóg nação ag mỹ nén ũ tó ja tũ nĩgtĩ, kỹ ag tóg ag jykre mĩ mũgtĩ.
Ge ra tóg ag ki rĩr há han mũ, Topẽ ti, ag tỹ tag to vãhã ti ki kanhrãn jé. Hã jé tóg ta jẽnẽ, kỹ ãjag jakré tóg mogmog mũ. Kỹ ãjag tóg konh ke mũ. Kỹ ãjag fe tóg há' he mũ sir. Ãjag mỹ tóg sér tĩ sir, ti tỹ ãjag mỹ vẽjẽn han kỹ, Topẽ ti,” he ag tóg, Paulo ag.
Ag vĩ ki ag tóg ag mỹ nén ũ kugprũn tovãnh mũ. Ag mỹ ag tóg nén ũ kugprũn kren ja nĩgtĩ, tá.
Kar kỹ ẽmã tỹ Antioquia tá ke ag tóg tá junjun mũ, ẽmã tỹ Icônio tá ke ag ke gé. Judeu ag vẽ. Ẽn ag tóg vẽnh kar krĩn kónãn mũ, kỹ ag tóg Paulo pin mũ, pó tỹ. “Ter ti huri,” he ag tóg mũ sir. Kỹ ag tóg ti raran kỹ ẽmã fyr tá ti fón mũ sir.
Kỹ Jesus mré ke ag tóg ti venh kãmũ mũ, hã ra tóg jẽgnẽ mũ. Ẽmã ẽn kã ra tóg rã mãn mũ. Tỹ vaj kỹ tóg hã ra ẽmã tỹ Derbe ra tĩ mũ, Barnabé mré.
Tá ag tóg Jesus kãme sér tó mũ gé. Kỹ ũ tỹ hẽn ri ke ag tóg Jesus ki ge mũ sir, fag mré hã. Kar kỹ ag tóg ẽmã tỹ Listra ra vỹnvỹn ke mũ, ẽmã tỹ Icônio ra ke gé, Antioquia ra ke gé, ag tỹ hẽ tá kãmũ ja ẽn ra.
Vỹnvỹn ke kỹ ag tóg Jesus mré ke ag jyvẽn mũ sir, ag tỹ Jesus vĩ kri fi to krónh ke tũ nĩ jé, ag tỹ to fe tar nỹtĩ jé ke gé. “Ẽg tỹ Topẽ tỹ tỹ ẽg pã'i nĩ ve sór kỹ ẽg tóg vẽnh jagtar jagy venh ke mũ,” he ag tóg.
Kỹ ag tóg ag mỹ igreja to kófa ag kuprẽg mũ, ag tỹ Jesus ki ge kỹ nỹtĩ ag ki rĩr jé. Ag to ag tóg Topẽ mré vĩ mũ gé, nén ũ ko mẽ kã. Kỹ ag tóg: “Topẽ vỹ ãjag ki rĩr há han mũ,” he mũ. Kỹ ag tóg mũ mũ sir.
Kỹ ag tóg ga tỹ Pisídia fĩn rãm kỹ ga tỹ Panfília tá junjun mũ.
Ẽmã tỹ Perge tá ag tóg Topẽ vĩ tó mũ gé sir. Kar kỹ ag tóg ẽmã tỹ Atália ra mũ mũ.
Tá junjun kỹ ag tóg Antioquia ra mũ mũ gé, canoa mág kã mĩ. Ẽn hã tá ag tóg pa ja nĩ. Tá ke ag tóg ag to Topẽ mré vĩ ja nĩgtĩ, ti tỹ ag jy nĩgãn jé. Kỹ ag tóg ti rãnhrãj ẽn han kãn mũ. Kỹ ag tóg Antioquia ra vỹnvỹn ke mũ.
Tá junjun kỹ ag tóg Jesus ki ge kỹ nỹtĩ kar jé prẽr mũ. Kỹ ag tóg ag mỹ Topẽ tỹ nén han mũ kar kãmén mũ. “Fóg ag ne tóg Jesus ki ge mũ gé, Topẽ tỹ ag krĩn kỹ,” he ag tóg mũ, ag mỹ.
Kỹ ag tóg tá nỹtĩ, kysã tỹ hẽn ri ke ki. Jesus mré ke ag mré ag tóg nỹtĩgtĩ, Paulo ag.
Kejẽn Judéia tá ke ũ ag tóg Antioquia tá junjun mũ. Kỹ ag tóg Jesus mré ke ag mỹ: “ãjag gré fár junun kym nĩ,” he mũ. “Moisés tỹ ẽg mỹ nén tó mũ ẽn han nĩ. Ke tũ nĩ mũ ra ãjag tóg krenkren ke tũ nĩ,” he ag tóg.
Hã ra Paulo ag tóg: “vó,” he mũ. Kỹ ag tóg jagnẽ vĩ kafãn mũ sir. Kỹ Jesus mré ke kar ag tóg Paulo ag mỹ: ag mré mũm nĩ, Jerusalém ra,” he mũ. “Tá Jesus tỹ ũn vin mũ ag mré vĩm nĩ, igreja to kófa ag mré. Ag mỹ: ẽg hỹn hẽ ri kenh mũ, vẽnh gré fár junun kym ke to? hem nĩ,” he ag tóg.
Kỹ Paulo ag tóg: “ẽg mũnh ke nẽ ha,” he mũ. Ũ tỹ ag gré fár junun kym sór mũ ag mré ag tóg mũ mũ. Kỹ ag tóg ga tỹ Fenícia fĩn pa mũ sir, ga tỹ Samaria fĩn ke gé. Ag mũn kỹ ag tóg Jesus mré ke kar ag mỹ fóg ag tỹ Jesus ki ge kãmén mũ. Kỹ tóg vẽnh kar mỹ sér tĩ sir.
Kỹ ag tóg Jerusalém tá junjun mũ. Kỹ tá Jesus ki ge kỹ nỹtĩ ag tóg vẽnh mãn mũ, Jesus tỹ ũn vin mũ ag mré hã, kófa ag mré hã. Kỹ ag tóg ag mỹ Topẽ tỹ nén han mũ kar kãmén mũ.
Hã ra Fariseu ũ ag tóg tá nỹtĩ gé, ũ tỹ Jesus ki ge mũ ag. Ẽn ag tóg ag mỹ: “ẽg mỹ tóg há nỹnh mũ, ag tỹ ag gré fár junun kym kỹ, ag tỹ Moisés tỹ ẽg mỹ vẽjykre nĩm ja ki kanhrãn kỹ,” he mũ sir, fóg ag to, ũ tỹ Judeu jykre han tũ ag to.
Kỹ vãhã Jesus tỹ ũn vin mũ ag vỹ kófa ag mré vẽnh mãn mũ, vyr mỹ, to vẽmén jé.
Kỹ ag tóg to vẽmén mág han mũ sir. Kỹ kejẽn Pedro tóg ag mỹ: “inh kanhkã', vãsỹ Topẽ tóg inh kuprẽg ja nĩ, isỹ fóg ag mỹ Jesus vĩ tó jé, ag tỹ jẽmẽ kỹ krenkren jé. Tag ki kanhró ãjag tóg nỹtĩ,” he mũ.
“Kỹ Topẽ tóg ag mỹ ti kuprĩg jẽnẽg mũ. Ag fe ki kanhró tóg nĩ, hã kỹ tóg ag mỹ ti jẽnẽg mũ. Hã ki tóg ẽg mỹ ven mũ, ag tỹ Jesus ki ge kỹ nỹtĩ ti, ẽg ri ke.
Hã kỹ Topẽ tóg ag to: vyr mỹ ke ag vẽ, he tũ nĩgtĩ. Ag tỹ ti ki ge kỹ nỹtĩn kỹ tóg ag fe tỹ jãnhkri' he mũ, fóg ag fe tỹ.
Topẽ tỹ há vẽ. To: vẽnh mỹ ti nĩ, he tũg nĩ. Ag mỹ ãjag tóg vẽjykre jagy ẽn nĩm sór mũ, ti tỹ ẽg mỹ han jagy ja ra. Ẽg jógjóg ag mỹ tóg han jagy ja nĩ, kỹ tóg ag mỹ ag tỹ ki króm tũ nĩnh ha mẽ tĩ, ẽg mỹ ke gé. Hã ra ãjag tóg ag mỹ nĩm sór mũ.
Ke tũg nĩ. Jesus tỹ ẽg jagãgtãn kỹ tóg ẽg kren han mũ, ẽg tỹ ti vĩ kri fi kỹ. Kỹ ẽg tóg fóg ag ri ke tãvĩ nỹtĩ,” he tóg, Pedro ti.
Kỹ vẽnh kar ag tóg ẽmẽ kã nỹtĩ nĩ. Kỹ ag tóg Barnabé tỹ ag mỹ nén tó mũ mẽg mũ, Paulo tỹ ag mỹ nén tó mũ ti ke gé. Ag tỹ ẽg tỹ nén han vãnh hynhan mũ tó ag tóg mũ. Ag tỹ Topẽ jykre ki fóg ag mỹ nén hynhan mũ tó ag tóg mũ gé sir.
Ag tỹ tó kãn kỹ Tiago tóg sir ag mỹ: “ha mẽ, inh kanhkã',” he mũ.
“Simão vỹ ẽg mỹ tó ja nĩ, Topẽ tỹ nén han ve ti, ti tỹ fóg ag mỹ Topẽ vĩ tó ve ẽn ti. Kỹ ag tóg tỹ Topẽ tũ nỹtĩ sir. Jesus mré ke vỹ tỹ ag nỹtĩ, ag tỹ ti ki ge kỹ nỹtĩn kỹ.
Hã ra tóg vãsỹ rán kỹ nĩ. Topẽ vĩ tó tĩ tóg tag rán ja nĩgtĩ, ha mẽ:
kãtĩg jé sóg ke mũ, he tóg, Topẽ ti. Davi krẽm Judeu ag tóg e pẽ ja nỹtĩgtĩ. Hã ra Davi jykre tóg tũ' he mũ. Kỹ tóg ĩn vag ri ke nĩ sir. Ðn tãg han jé sóg ke mũ, hã vỹ: Davi krẽ'krẽ ũ vỹ tỹ pã'i nĩnh mũ, he mũ. Isỹ han ken hã vẽ.
Ti tỹ sóg ũn mág pẽ han ke mũ, povo kar kã mĩ ke ag tỹ tỹ isũ nỹtĩ jé, fóg ag, kanhgág ag, isỹ ũn kuprẽg mũ ag, fag ke gé,” he tóg.
“Topẽ tỹ tón hã vẽ. Ũ tỹ vãsỹ tag kãmén mũ tỹ tón hã vẽ, he tóg, Topẽ vĩ tó tĩ ti. Hã kỹ ẽg tóg tag ki kanhró tãvĩ nỹtĩ,” he tóg, Tiago ti.
“Isỹ nén to jykrén mũn hã vẽ, ẽg tỹ ag mỹ ẽg jykre jagy ẽn tó tũ nĩn jé, ũ tỹ fóg kar kã mĩ Topẽ jykre han sór mũ ag mỹ, kanhgág ag mỹ ke gé, fag mỹ ke gé,” he tóg.
“Ẽg tỹ ag mỹ tónh ken hã vẽ, ha mẽ: vẽnh kãgrá to fénhta ko tũg nĩ, ã prũ tũ fi mré nỹ tũg nĩ, nén ũ tỹ vẽsógki ter mũ ko tũg nĩ, nén ũ kyvénh ko tũg nĩ gé,” he tóg.
“Moisés jykre tag kãmén ag tóg tĩ, ẽg mré Judeu ag, ẽmã kar ki. Vẽnh kán ke kurã ki ag tóg ti tỹ rán mũ to ke tĩ, hã kỹ vẽnh kar tóg ki kanhró nỹtĩ,” he tóg, Tiago ti.
Kỹ Jesus tỹ ũn vin mũ ag tóg to jykrén mũ, kófa ag ke gé, Jesus ki ge kỹ nỹtĩ ag kar ke gé. Kỹ ag tóg ũ ag kuprẽg mũ, ag tỹ Antioquia ra mũ jé, Paulo mré, Barnabé mré. Ag tỹ ũn kuprẽg mũ ag hã vẽ, hã vỹ: Judas, he mũ, ti jiji ũ hã vỹ: Barsabás, he mũ. Silas kuprẽg ag tóg mũ gé. Ẽn ag tóg tỹ Jesus mré ke ag pã'i nỹtĩ.
Ag mỹ ag tóg vẽnh rán nĩm mũ gé. Ag tỹ rán hã vẽ, ha mẽ: “Jesus tỹ ũn vin mũ ag tỹ rán hã vẽ, kófa ag ke gé, Jesus mré ke ag. Ẽg tỹ ẽmã tỹ Antioquia tá ke ag mỹ rán hã vẽ, fóg tỹ Jesus mré ke ag mỹ, ga tỹ Síria tá ke ag mỹ, ga tỹ Cilícia tá ke ag mỹ ke gé. Ãjag mỹ há?
Ẽg kã ũ ag tỹ ãjag tá junjun mẽ ẽg tóg. Ãjag krĩn ũ han ag tóg mũ, kỹ ãjag krĩ tóg kufy' he mũ. Hã ra ẽg tóg ag mỹ: “ha vẽjykre tag tó,” he ja tũ nĩgtĩ.
Kỹ ẽg tóg vẽnh mãn, ẽg tỹ to jykrén jé. Kỹ ẽg kar tóg to jykrén kỹ tag ag kuprẽg, ẽg tỹ ãjag to ag jẽgnẽ jé, ag tỹ Barnabé mré mũ jé, Paulo mré. Ẽg tỹ ũ to há tãvĩ ag vẽ.
Ag hã ne tóg fe tar nỹtĩgtĩ'. Kỹ ag tóg ẽg Senhor tỹ Jesus Cristo vĩ tó mũgtĩ, ũ tỹ hẽn ri ke tỹ ag kãgtén sór mũ hã ra.
Ẽg tỹ ag to há nỹtĩn kỹ ẽg tóg Judas jẽnẽg mũ, Silas ke gé, ag tỹ ãjag mỹ ẽg tỹ rán mũ tag kãmén jé.
Ãjag mỹ ẽg vẽjykre jagy ẽn nĩm tũ nĩ. Topẽ kuprĩg vỹ ẽg mỹ tó tũ nĩ. Tag hã han jé ãjag tóg ke mũ, ha mẽ:
vẽnh kãgrá to fénhta ko tũg nĩ, nén ũ kyvénh ko tũg nĩ gé. Nén ũ tỹ vẽsóg ki ter mũ ẽn ko tũg nĩ gé. Ãjag prũ tũ fag mré nỹ tũg nĩ gé. Ãjag tỹ tag ki króm kỹ tóg há tĩ. Jatun mỹ nỹtĩm nĩ.“ Vẽnhrán hã vẽ.
Kỹ ag tóg ag mỹ: “ha mũ jẽg ge,” he mũ. Kỹ ag tóg mũ kỹ Antioquia tá junjun mũ. Tá ag tóg Jesus ki ge mũ kar jé prẽr mũ sir, ag tỹ to vẽnh mãn jé. Kỹ ag tóg ag mỹ vẽnh rá ẽn nĩm mũ.
Kỹ ag tóg to ke mũ. Kỹ tóg ag mỹ há tĩ, ag tỹ vẽnh jyvẽ rá ẽn ven kỹ. Kỹ ag krĩ tóg kãnhvy' he mũ sir.
Kỹ Judas vỹ Silas mré vẽnh kar jyvẽn mũ gé. Topẽ vĩ tó tĩ ag vẽ. Hã kỹ ag tóg ag jyvẽn tỹ hẽn ri ke han mũ. Ag fe tỹ ag tóg tar' he mũ.
Tá ag tóg semana tỹ hẽn ri ke han mũ. Kỹ Jesus mré ke ag tóg ag mỹ: “ha jatun mỹ Jerusalém ra vỹnvỹn ké, ũ tỹ ãjag jẽgnẽg mũ ẽn to,” he mũ.
Hã ra tóg Silas mỹ há nĩ, kỹ tóg tá nĩ nĩ sir. Tĩ tũ tóg nĩ sir.
Kỹ Paulo mré Barnabé ag tóg Antioquia tá nỹtĩ nĩ. Topẽ vĩ tỹ ag tóg ag kanhrãn mũ, ag mỹ kãmén kỹ. Kỹ ũ tỹ hẽn ri ke ag tóg ag ri kén Topẽ vĩ tó mũ gé.
Si há tũ ra Paulo tóg Barnabé mỹ: “mũ nỹ, ẽmã ẽn kar mĩ mũ mãn jé, ẽg tỹ tá Jesus vĩ tó ja mĩ,” he mũ. “Isỹ Jesus mré ke ag venh há tóg tĩ. Ag mỹ hẽn ri ke mũn mũ há han mũ vỹ? he sóg tĩ,” he tóg.
Kỹ Barnabé tóg João Marcos pére tĩg sór mũ.
Hã ra tóg Paulo mỹ kórég nĩ, Marcos tỹ ag ré kỹ tĩg ja nĩn kỹ, ga tỹ Panfília tá. “Ũ tỹ ẽg mré Topẽ rãnhrãj han ja tũ ẽn pére sóg tĩg mãn ke tũ nĩ ha,” he tóg.
Hã to ag tóg jagnẽ to jũgjũ mũ. Kỹ ag tóg vẽnh kãpugpóv kỹ mũ mũ. Kỹ Barnabé tóg Marcos mré goj vãso tỹ Chipre ra tĩ mũ, canoa mág kã mĩ.
Jo Paulo tóg Silas kuprẽg mũ, ti tỹ ti mré tĩg jé. Kỹ tóg tĩ mũ sir. Jesus mré ke ag tóg Paulo to Topẽ mré vĩ mũ, ti tỹ ti jy nĩgãn jé.
Kỹ ag tóg ga tỹ Síria mĩ pa mũ, ga tỹ Cilícia mĩ ke gé. Jesus ki ge kỹ nỹtĩ kar jyvẽn tóg mũ, Paulo ti.
Kỹ Paulo ag tóg ẽmã tỹ Derbe tá junjun mũ, ẽmã tỹ Listra tá ke gé. Hã ra ũ tóg tá nĩ nĩ, Jesus mré ke ũ, ti jiji hã vỹ: Timóteo, he mũ. Ti mỹnh fi tóg tỹ Judeu nĩ', hã ra fi tóg Jesus ki rã ja nĩgtĩ. Ti panh tóg tỹ fóg nĩ.
Kỹ Listra tá Jesus mré ke ag tóg Timóteo to vĩ há han mũ, Icônio tá ke ag ke gé.
Kỹ Paulo tóg ti pére tĩg sór mũ, kỹ tóg ti gré fár junun kym mũ. Ag mũnh ke tá Judeu kar ag tóg ti panh tỹ tỹ fóg nĩ ki kanhró nỹtĩ. Hã kỹ Paulo tóg ti fár kym mũ sir.
Kỹ ag tóg ẽmã ẽn mĩ mũ mũ. Kỹ ag tóg ag mỹ Jesus tỹ ũn vin mũ ag tỹ rá kãmén mũ sir, igreja to kófa ag tỹ Jerusalém tá nén rán ja ti.
Hã kỹ Jesus ki ge kỹ nỹtĩ ag tóg tar nỹtĩ sir. Vẽnh mãn ag tóg tĩ, ag tỹ Topẽ vĩ mẽ jé. Komẽr hã ag tóg e nỹtĩ sir.
Kỹ Paulo ag tóg ga tỹ Frígia mĩ pa mũ, ga tỹ Galácia mĩ ke gé. Kỹ ag tóg ga tỹ Ásia tá Topẽ vĩ tó sór mũ, hã ra Topẽ kuprĩg tóg ag mỹ nenh mũ.
Kỹ ag tóg ga tỹ Mísia tá junjun mũ. Kỹ ag tóg ga tỹ Bitínia ra mũ sór mũ, hã ra Topẽ kuprĩg tóg ag mỹ nenh mũ gé.
Kỹ ag tóg Mísia rã mũ kỹ ẽmã tỹ Trôade tá junjun mũ.
Kỹ kuty ẽn kã Paulo tóg nén nẽ vég mũ, ti vẽnhpéti ki. Ga tỹ Macedônia tá ke vég tóg mũ. Ti jo tóg jẽ nĩ. Kỹ tóg ti mỹ: “Macedônia to kãtĩg, ẽg kanhrãn jé,” he mũ. Kỹ tóg rĩr mũ sir.
Ti tỹ nén nẽ ẽn ve kar kỹ ẽg tóg vẽsỹmér Macedônia ra mũ sór mũ sir. “Jesus hỹn ẽg mỹ: ha mũ jẽg, hé. Ag mỹ inh vĩ tó, he ti hỹn,” he ẽg tóg.
Kỹ ẽg tóg ẽmã tỹ Trôade ki pa mũ. Vẽsỹmér ẽg tóg goj vãso tỹ Samotrácia ra mũ mũ. Tỹ vaj kỹ ẽg tóg ẽmã tỹ Neápolis ra mũ mũ.
Tá pa kỹ ẽg tóg ẽmã tỹ Filipos ra mũ mũ. Ga tỹ Macedônia ki ẽmã ve vẽ. Ẽg tỹ tá junjun vén jan hã vẽ. Fóg tỹ Romano ag jamã ũ vẽ. Tá ẽg tóg kurã tỹ hẽn ri ke han mũ.
Vẽnh kán ke kurã ki ẽg tóg ẽmã to ró mãra mũ mũ, goj ra. “Tán hỹn Topẽ mré vĩ jafã nĩ,” he ẽg tóg. Tá ẽg tóg nĩgnĩ mũ sir. Hã ra ũn tỹtá fag tóg tá nỹtĩ nĩ, kỹ ẽg tóg fag mré vĩ mũ.
Tá ũ fi tóg nĩ nĩ, fi jiji hã vỹ: Lídia, he mũ. Kur kósóg vẽne he fi tóg nĩ nĩ. Tỹ fi tóg ẽmã tỹ Tiatira tá ke nĩ. Topẽ kamẽg fi tóg tĩ. Ẽn fi vỹ Paulo vĩ mẽg mũ sir. Kỹ Topẽ tóg fi mỹ krĩ há nĩm mũ, kỹ fi tóg Paulo vĩ jẽmẽ kỹ Jesus ki rã mũ.
Kỹ ẽg tóg fi kypég mũ, fi mré ke kar fag mré hã. Kỹ fi tóg ẽg mỹ: “inh mré inh ĩn ki nỹtĩm nĩ, sỹ ãjag ki rĩr jé,” he mũ. Vĩ ki fi tóg ẽg kutãn mũ. Kỹ ẽg tóg fi mỹ: “he,” he mũ.
Ẽg tỹ kejẽn Topẽ mré vĩ jafã ra mũ mãn kỹ ũ fi tóg ẽg kato tẽ mũ. Ũ mỹ rãnhrãj tĩ fi vẽ. Hã ra fi tóg jagrẽ kórég nĩ, kỹ fi jagrẽ tóg vẽnh kar mỹ ag tỹ nén venh ke mũ tó tĩ. Fi tỹ ũn mỹ rãnhrãj tĩ ag tóg fi tugnĩn jãnkamy mág vég tĩ.
Ẽn fi vỹ ẽg nón tĩ mũ, kỹ fi tóg jamã hára: “Topẽ pẽ mré rãnhrãj mũ ag vẽ mỹr,” he mũ. “Vẽnh kar kãfór mré rãnhrãj mũ ag vẽ mỹr. Ag hã ne tóg ãjag mỹ vẽnh vĩ há tó tĩ', ãjag tỹ to krenkren jé',” he fi tóg ẽg to.
Kurã tỹ hẽn ri ke han fi tóg. Kỹ tóg Paulo mỹ ũ nỹ, kỹ tóg kyrã kỹ fi jagrẽ mỹ: “Jesus Cristo jiji tỹ sóg ã mỹ tó mũ, ã tỹ fi tovãnh jé,” he mũ. Kỹ tóg vẽsỹmér fi tovãnh mũ sir.
Hã ra tóg fi tỹ ũn mỹ rãnhrãj tĩ ag mỹ ũ nỹ, ag tỹ fi tugrĩn gỹjỹ ve mãn tũ nĩn kỹ. Kỹ ag tóg Paulo ség mũ, Silas ke gé. Pã'i ag mỹ ag tóg ag ven mũ, ẽmã kuju ki.
Kỹ ag tóg pã'i ag mỹ: “Judeu tag ag ve ra ha,” he mũ. “Vẽnh kar jũgjũ han ag tóg mũ nĩ mỹr, ẽg jamã tag mĩ.
Vẽjykre vẽnh mỹ tó ag tóg mũ, ẽg tỹ nén han ke tũ tó ag tóg mũ. Tỹ ẽg tóg Romano nỹtĩ, kỹ ag jykre tóg ẽg mỹ ũ nỹ,” he ag tóg.
Tá ke kar ẽn tóg ag to kórég nỹtĩ, kỹ ag tóg ag kato vĩ mũ gé. Kỹ pã'i ag tóg porisa ag mỹ: “ag kur nũnh kỹ ag mrãnmrãn,” he mũ.
Ag mrãnmrãn tỹ hẽn ri ke han ag tóg mũ, ka téj tỹ. Kar ag tóg vẽse ja kã ki ag vãm mũ. Vẽse ja ki rĩr tĩ mỹ ag tóg: “ag nĩgfénh há han nĩ, ag tỹ kãpa tũ nĩ jé,” he mũ.
Kỹ tóg vẽse ja kuju tá ag vãm mũ. Ka tỹ tóg ag sigség mũ sir.
Kuty kuju ki Paulo tóg Silas mré Topẽ mré vĩ mũ. Ti mỹ ag tóg jãnjãn mũ. Kỹ vẽsigse ag kar vỹ jẽmẽg mũ sir.
Kỹ vãhã ga tóg jũrũn ke mũ. Vẽse ja krẽm tóg jũrũn ke mũ. Kỹ vẽsỹmér jãnkã kar vỹ nognor kr kãn mũ. (Rómróm kãn tóg mũ.) Kỹ vẽsigse ag kar se ja tỹ ferro ẽn tóg kygvar' he kãn mũ.
Kỹ vẽse ja ki rĩr tĩ ẽn tóg rĩr mũ. Hã ra vẽse ja jãnkã kar vỹ nognor kỹ nỹtĩ nĩ. (Rómróm kỹ tóg nỹtĩ nĩ.) Kỹ tóg ti rógro ẽn kunũnh kỹ vẽnh kusón sór mũ. “Vẽsigse kar ag hỹn vẽnh pigju kãn,” he tóg.
Hã ra Paulo tóg jamã há ra: “ker vẽnh vóg kónãn hẽ'. Ẽg kar vỹ ki nỹtĩ,” he mũ.
Kỹ tóg néj gru to vĩ mũ, ũ tỹ ag ki rĩr tĩ ẽn ti. Kỹ tóg vẽse ja kã ra Paulo to vẽnhvãg rã mũ, jũrũn ke kỹ. Paulo jo tóg mũg ke mũ, Silas jo ke gé, ag tỹ ti mỹ ti kãfór nỹtĩn kỹ.
Ag gé(g) tóg tĩ mũ, vẽse ja kã tá kãkutẽ kỹ, kỹ tóg ag mỹ: “inh hỹn hẽ ri kenh mũ?“ he mũ. “Topẽ vĩ mranh sóg, hã ra tóg ti tỹ inh kren han há tĩ,” he tóg.
Kỹ Paulo ag tóg ti mỹ: “ã tỹ Jesus Cristo ki rã kỹ ã tóg kren mũ, ã mré ke kar ag mré hã,” he mũ.
Kỹ ag tóg ti mỹ Jesus vĩ kãmén mũ, ti mré nỹtĩ ag mỹ ke gé.
Kỹ tóg ag ki rĩr mũ vẽsỹmér, kuty ke nỹ ra. Ag tỹ ag mrãnmrãn ja ẽn kupég tóg mũ, ag mỹ. Kỹ ag tóg vẽnh kaja jé ti kypég mũ gé, ti mré nỹtĩ ag mré, ag tỹ Jesus ki ge kỹ.
Kỹ tóg ti ĩn ra ag tatĩn tĩ mũ. Ag jẽn tóg mũ. Ti mỹ tóg sér tĩ, ti tỹ Jesus ki rã kỹ. Ti mré nỹtĩ kar ag mỹ tóg sér tĩ gé sir, fag ke gé.
Tỹ vaj kỹ pã'i ag tóg porisa ag mỹ vẽnh vĩ nĩm kỹ ag jẽgnẽg mũ. “Ẽn ag mỹ: ha mũ jẽg, hem nĩ,” he ag tóg, ũ tỹ vẽse ja ki rĩr tĩ ẽn mỹ.
Kỹ tóg Paulo ag mỹ: “pã'i ag vỹ inh mỹ vẽnh vĩ jẽnẽ, isỹ ãjag mỹ: ha mũ jẽg, he jé. Hã kỹ jatun mỹ mũ jẽg,” he mũ.
Kỹ Paulo tóg ti mỹ: “tỹ ẽg Romano nỹtĩ, ag mré, hã ra ag tóg vẽnh ó to ẽg mrãnmrãn ja nĩ,” he mũ. “Kỹ vẽnh kar vỹ ve kãn. Ẽg ki jẽmẽg mẽ kã ag tóg vẽse ja kã ki ẽg vãm. Jó ag tóg vẽnh kar vatánh tá ẽg mỹ: hã mũ jẽg, he sór mũ. Mũnh ke tũ ẽg nĩ. Ag hã tóg kãmũ kỹ ẽg tatĩ mũnh mũ, pã'i ag,” he tóg.
Kỹ porisa ag tóg pã'i ag mỹ tag tó mũ sir. Kỹ tóg ag mỹ e tĩ. Ag tỹ Romano ũ vóg kónãn ke tũ vẽ vẽ, hã kỹ pã'i ag fe tóg jũrũn ke mũ.
“Ẽg mỹ vẽnh pãte fón nĩ, ẽg tỹ ãjag sigse ja ti,” he ag tóg mũ. Kỹ ag tóg ag tatĩ mũ mũ. “Ãjag tỹ ẽg jamã ki pa kỹ tóg há tĩ,” he ag tóg mũ sir ag mỹ.
Ag tỹ vẽse ja ki pa kỹ ag tóg Lídia fi ĩn ra mũ mũ sir. Jesus mré ke ag vég ag tóg mũ. Kỹ ag tóg ag jyvẽn mũ. Kar kỹ ag tóg ẽmã ẽn ki pa mũ sir.
Kỹ ag tóg ẽmã tỹ Anfípolis mĩ pa mũ, ẽmã tỹ Apolônica mĩ ke gé. Kỹ ag tóg Tessalônica tá junjun mũ. Tá Judeu ag vẽnh kanhrãn jafã tóg jẽ.
Kỹ Paulo tóg ti tỹ nén han tĩ ẽn han mũ sir. Judeu ag vẽnh kanhrãn jafã kã ra tóg rã mũ. Ag mré tóg vĩ mũ, vẽnh kán ke kurã tãgtũ ki. Topẽ vĩ tó tóg mũ sir ag mỹ, vãsỹ rán kỹ nĩ ẽn ti.
Ag mỹ tóg Cristo kãmén mũ, ti jagtar ja ti, ti ter kar rĩr mãn ja ẽn ti. “Jesus hã vẽ, hã vỹ: Cristo, he mũ. Vãsỹ tóg rán kỹ nĩ, Cristo jagtar ke ti, ti rĩr mãn ke ti ke gé,” he tóg.
Kỹ tóg ũ ag mỹ ge nĩ, Judeu kã mĩ ũ ag mỹ. Kỹ ag tóg Paulo mré mũgtĩ, Silas mré ke gé. Kỹ fóg tỹ hẽn ri ke ag tóg to há nỹtĩ gé sir, ũ tỹ Topẽ kamẽg mũ ag, ũn tỹtá há fag ke gé.
Hã ra tóg Judeu ũ ag mỹ ũ nỹ. Hã kỹ ag tóg ũn kórég ag mỹ: “kãmũ jẽg ra,” he mũ, ũn rãnhrãj vãnh ag mỹ. Vẽnh génh kỹ ag tóg vẽnh kar jũgjũ han mũ. Kỹ ag tóg Jasão he mũ ẽn ĩn jy nỹtĩ nĩ sir. Paulo ag jãvãnh ag tóg mũ, ag tỹ vẽnh kar jũgjũ ẽn ag mỹ ag ven jé.
Hã ra ag tóg ag vég tũ nĩ. Kỹ ag tóg Jasão pére mũ mũ, Jesus mré ke ũ ag mré. Pã'i ag mỹ ag tóg ag vin mũ. Kỹ ag tóg jamã hára prẽnprẽr mũ. “Ũ tỹ ẽmã kar mĩ vẽnh kar jũgjũ han mũ ag tóg tag ki junjun mũ mỹr,” he ag tóg mũ.
“Jasão tóg ag mỹ: kãge jẽg ra, hé. Hã ra ag kar tóg pã'i mág tỹ imperador vĩ mranh ja nĩgtĩ. Vyr mỹ ẽg pã'i mág nỹtĩ, hã vỹ: Jesus, he mũ, he ag tóg, Paulo ag,” he ag tóg mũ. Ag tỹ Paulo to ón hã vẽ.
Kỹ ũ tỹ mẽg mũ ag vỹ fe ũ nỹtĩ sir, ẽmã ẽn tá pã'i ũ ag, tá ke kar ag ke gé.
Kỹ pã'i ag tóg Jasão ag mỹ: “ẽg mỹ jãnkamy nĩm ge, ẽg tỹ to ve jé, ãjag tỹ imperador kato tẽnh ke tũ ti,” he mũ. Ag tỹ ag mỹ nĩm kar kỹ ag tóg ag mỹ: “ha mũ jẽg,” he mũ sir.
Kuty ẽn kã Jesus mré ke ag tóg Paulo mỹ: “ha tĩg, Beréia ra,” he mũ. Silas mỹ ag tóg ke mũ gé. Kỹ ag tóg mũ mũ. Ag tỹ Beréia tá junjun kỹ ag tóg Judeu ag vẽnh kanhrãn jafã kã ra ge mũ, ag mỹ Topẽ vĩ tó jé.
Beréia tá ke ag tóg jykre há nỹtĩ. Ag pijé Tessalônica tá ke ag ri ke nỹtĩ'. Kỹ ag tóg Paulo ag vĩ kri fig mũ. Ag mỹ tóg há tĩ sir. Kurã kar ki ag tóg Topẽ vĩ to vẽnh kanhrãn mũ, ag tỹ to: “ki hã tóg tó tĩ,” hen kỹ.
Kỹ ũ tỹ hẽn ri ke ag tóg Jesus ki ge mũ, fóg ag mré hã, ũn tỹtá há fag mré hã.
Kỹ Judeu ag tóg mẽg mũ, Tessalônica tá. Paulo tỹ Beréia tá Topẽ vĩ tó mẽg ag tóg mũ sir. Kỹ ag tóg Beréia tá junjun mũ, ag tỹ tá vẽnh kar jũgjũ han jé.
Kỹ Jesus mré ke ag tóg Paulo mỹ: “ha tĩg, canoa mág kã mĩ,” he mũ. Hã ra Silas vỹ tĩ tũ nĩ, Timóteo ke gé. Beréia tá ag nỹtĩ.
Kỹ ũ ag tóg Paulo pére mũ mũ. Ẽmã tỹ Atenas ra ag tóg ti mré mũ mũ. Ag tỹ tá vỹnvỹn kenh ken kỹ Paulo tóg ag mỹ ke mũ, ag tỹ Silas jé prẽr jé, Timóteo jé ke gé, ag tỹ vẽsỹmér ẽmã tỹ Atenas ra ti nón mũ jé.
Kỹ Paulo tóg Atenas tá nĩ nĩ, Silas mré Timóteo jãvãnh kỹ. Hã ra tóg sir krĩ ũ nĩ, ti tỹ tá vẽnh kãgrá tỹ hẽn ri ke ven kỹ.
Kỹ tóg Judeu ag tỹ vẽnh kanhrãn jafã krẽm Judeu ag mré vĩ mũ, fóg tỹ Judeu jykre han mũ ag mré ke gé. Kurã kar ki tóg ẽmã kuju tá vẽnh kar mré vĩ mũ gé sir.
Kỹ ũ ag tóg ti mré vĩ mũ, ũ tỹ Epicuro tỹ nén rán ja to jykrén mũ ag, ũ tỹ Estóico he mũ ag tỹ nén rán ja to jykrén mũ ag ke gé. Kỹ ag tóg ti to: “vĩ mẽ tóg nĩ,” he mũ. “Ti hỹn tóg ne tó'?“ he ag tóg. Kỹ ũ ag tóg ti to: “topẽ ũ tugtó ti hỹn, kór há tá topẽ,” he mũ. Hã ra Paulo tóg Jesus kãme sér tó mũ. Jesus rĩr mãn tó tóg mũ.
Kỹ ag tóg sór tỹ Areópago ra ti pére mũ mũ. Tá pã'i ag tóg ag jyvẽn tĩ. Kỹ pã'i ag tóg ti mỹ: “ã tỹ vẽjykre tó mũ tag kãmén há han ra, ẽg mỹ,” he mũ.
“Ge mẽ ja tũ ẽg nỹtĩ. Kỹ ẽg mỹ kãmén há han nĩ,” he ag tóg.
Hã ra Atenas tá ke ag tóg vẽnh vĩ tãg mẽ to há nỹtĩ. Ag tỹ vẽnh vĩ mẽ ja tũ mẽ kỹ ag fe tóg mrin ke tĩ.
Kỹ Paulo tóg sór tỹ Areópago kri jẽ kỹ ag mỹ: “Atenas tá ke', topẽ tỹ hẽn ri ke kamẽg ãjag tóg tĩ. Tag ve sóg,” he mũ.
“Ãjag jamã mĩ sóg tĩ, kỹ sóg ãjag topẽ ĩn kãsir kar vigvé. Kỹ sóg topẽ ĩn sĩ ũ vé, kỹ tóg: ẽg tỹ topẽ ki kagtĩg ĩn, he mũ, ti rá ti. Ãjag tỹ Topẽ ki kagtĩg ẽn tó sóg tĩ. Ãjag tỹ ti ki kagtĩg nỹtĩ ra ãjag tóg ti mỹ nén ũ kugprũg tĩ.
Topẽ ẽn vỹ mundo kar han, mĩ mũ kar ke gé. Kanhkã tãn vẽ mỹr, kỹ tóg tỹ ga to pã'i nĩ gé. Hã kỹ tóg ẽg tỹ ti ĩn han krẽm nĩ tũ nĩgtĩ.
Kỹ ẽg tóg ti ki rĩr ke tũ nĩ gé, ti jagtar tũ nĩn kỹ. Vẽnh kar rĩn tóg nĩgtĩ, kỹ tóg vẽnh kar tỹ hãmhãm ke han tĩ. Vẽnh kar tỹ nén ve sór mũ kar nĩm tóg tĩ.
Kỹ tóg vẽnh kyvénh pir tỹ ẽprã ke kar hynhan, nação kar, ga kar mĩ mũ ag. Tỹ ẽg vẽnh kyvénh pir nỹtĩ. Kỹ tóg ẽg mỹ ẽg mur ke kurã nĩm mũ gé, ẽg ter ke kurã ti ke gé. Ẽg mỹ tóg ẽg jamã nĩm mũ gé, Topẽ ti.
Vẽnh kar hynhan tóg, ẽg tỹ ti to há nỹtĩ jé, ẽg tỹ ti ki kanhró nỹtĩ jé. Ti pijé kuvar gy nĩ'. Kakó ti nĩ.
Ti tỹ ẽg han ja vẽ mỹr, hã kỹ ẽg tóg rĩnrĩr nỹtĩ, ti tugrĩn. Ti tugnĩn ẽg tóg mũgtĩ. Hã kỹ ãjag kã mĩ vẽnhrán tĩ ag tóg: tỹ ẽg Topẽ krẽ nỹtĩ, he ja nĩgtĩ.
Ẽg tỹ tỹ ti krẽ nỹtĩn kỹ ẽg tóg ti ki kanhró nỹtĩ gé. Ouro ri ke tũ ti nĩ. Ti pijé prata ri ke nĩ'. Ti pijé pó ri ke nĩ'. Ti pijé tỹ vẽnh kãgrá nĩ'. Ẽprã ke tỹ nén to jykrén mũ ri ke tũ ti nĩ. Topẽ vẽ, Topẽ,” he tóg, Paulo ti.
“Hã ra tóg ẽg to fen mág mũ, ẽg tỹ ti ki kagtĩg nỹtĩn kỹ. Hã kỹ tóg vãhã vẽnh kar mỹ vẽnh vĩ jẽnẽg mũ, ẽg tỹ ẽg jykre pãno tovãnh jé.
Kurã nĩm tóg huri, kỹ tóg kurã ẽn ki ẽprã ke jykre kar tugnỹm ke mũ. Ũn pir kuprẽg tóg, ti tỹ ti jagfy ẽg kar jykre tugnỹm jé. Ẽn tóg ter ja nĩ, hã ra Topẽ tóg ti rĩn mãn ja nĩ, ẽg tỹ ti ki kanhkó nỹtĩ jé,” he tóg, Paulo ti.
Ti tỹ ag mỹ ti ter kar rĩr mãn tón kỹ ũ ag tóg to é he mũ. Jó ũ ag tóg: “kurã ũ kã ẽg hẽn ri ke mũn ã vĩ mẽ mãn sór mũ,” he mũ.
Hã kỹ Paulo tóg tĩ mũ sir, ag ré kỹ.
Kỹ ũ ag tóg ti nón mũ mũ, kỹ ag tóg Jesus ki ge mũ sir. Ag kã ũ vỹ tỹ Dionísio nĩ. Areópago tá ag jyvẽn tĩ ag kã ũ vẽ. Kỹ ũ fi tóg Jesus ki rã mũ gé. Fi jiji hã vỹ: Damáris, he mũ. Kỹ ũ ag vỹ ti ki ge mũ gé sir.
Kỹ Paulo tóg Atenas ki kutẽ kỹ Corinto ra tĩ mũ.
Tá Judeu ũ tóg nĩ nĩ, ti jiji hã vỹ: Áquila, he mũ. Ponto tá ke vẽ. Ga tỹ Itália tá tóg kãtĩg ja nĩ, ti prũ fi mré. Fi jiji hã vỹ: Priscila, he mũ. Pã'i mág tỹ imperador tỹ Cláudio he mũ tóg Judeu kar ag mỹ: “ẽmã tỹ Roma ki pa jẽg,” he ja nĩgtĩ. Hã kỹ fag tóg ẽmã tỹ Corinto tá junjun ja nĩgtĩ.
Kỹ Paulo tóg fag mré nĩ nĩ sir. Fag mré tóg rãnhrãj mũ sir. Kũr tỹ fag tóg ĩn han mũgtĩ, Paulo kóm.
Kỹ tóg vẽnhkán ke kurã kar ki ag mỹ Topẽ vĩ tó mũ, Judeu ag vẽnh kanhrãn jafã krẽm.
Kỹ Silas vỹ Macedônia tá kãtĩ mũ, Timóteo mré. Kỹ Paulo tóg Topẽ vĩ tó tãvĩ nĩ nĩ. Ðn tỹ kur han mãn tũ tóg nĩ. Judeu ag mỹ tóg Jesus kãmén mũ, fóg ag mỹ ke gé.
Hã ra ag tóg ti kato vĩ mũ. Kỹ ag tóg Jesus to é he mũ. Kỹ Paulo tóg ti kur rũmrũm mũ, ag mỹ: “vẽnh hã ki ãjag tóg vãgfor ke mũ, nũgme ki vár kỹ,” he jé. “Ãjag mỹ sóg Jesus tó, hã ra ãjag tóg mẽ jãvãnh nỹtĩ. Kỹ ãjag tỹ vẽsóg ki vẽsỹrénh ke vẽ. Kỹ sóg fóg ag kar hã mỹ tónh tĩg ha, kanhgág ag kar mỹ ke gé,” he tóg mũ.
Hã kỹ tóg tá kutẽ kỹ fóg ĩn kã ra rã mũ, ti jiji hã vỹ: Tício Justo, he mũ. Topẽ kamẽg ti tĩ. Ti ĩn vỹ Judeu ag vẽnh kanhrãn jafã rã jẽ gé. Kỹ Paulo tóg ti mré nĩ nĩ sir.
Hã ra Judeu ag vẽnh kanhrãn jafã to pã'i vỹ Jesus ki rã mũ, ti jiji hã vỹ: Crispo, he mũ. Ti mré ke kar vỹ Jesus ki ge mũ gé, Corinto tá ke tỹ hẽn ri ke. Kỹ ag tóg kygpe kỹ nỹtĩ sir.
Kejẽn Paulo tóg kuty kỹ nén nẽ vég mũ. Topẽ tỹ ti mỹ vẽnh ven vẽ, kỹ tóg ti mỹ: “kamẽg tũg ra,” he mũ. “Inh vĩ kãmén ra, kã nĩ tũg,” he tóg.
“Ã mré sóg nĩnh mũ. Ũ pijé ã vóg kónãn mũ'. Ẽmã tag ki ũ tỹ hẽn ri ke ag vỹ tỹ isũ nỹtĩnh mũ, fag mré hã,” he tóg, Topẽ ti.
Kỹ Paulo tóg prỹg pir kri kysã tỹ 6 (ke) ki tá nĩ nĩ. Ag mỹ tóg Topẽ vĩ kãmén tĩ nĩ sir, tá.
Kejẽn Gálio he mũ tóg tỹ governador nĩ, ga tỹ Grécia ki. Kỹ Judeu ag kar tóg Paulo kato vãsãnsãn mũ. Kỹ ag tóg ti kãgmĩ kỹ pã'i mág mỹ ti ven mũ mũ.
Kỹ ag tóg governador mỹ: “tag tóg ẽg jykre tỹ tũ' he sór mũ'. Vẽnh kar tóg ti vĩ tugnĩn Jesus ki ge mũ,” he mũ.
Kỹ Paulo tóg vĩ sór mũ, hã ra Gálio tóg Judeu ag mỹ: “ti tỹ nén ũ kórég han ra sóg ãjag jagfy vĩnh mũ vẽ,” he mũ.
“Hã ra ãjag tóg ãjag jykre to ti to jũ mũ, ãjag jiji to, ãjag vẽnh rá to. Isũ pijé', ãjag tũ tag ti'. Ãjag hã ne tag to jykrén ke mũ inhhã'. Inh pijé ãjag tũ to jykrén sór mũ', “ he tóg.
Kỹ tóg ag mỹ: “ha mũ jẽg,” he mũ sir, vĩ tar han kỹ.
Kỹ tá nỹtĩ ag tóg Sóstenes kãgmĩg mũ. Judeu ag vẽnh kanhrãn jafã to pã'i vẽ. Ti kãgmĩ kỹ ag tóg ti mrãnmrãn mũ, pã'i mág ẽn ĩn tá, hã ra Gálio tóg ki ẽmẽ sór tũ nĩ.
Kỹ Paulo tóg tá nĩ sir, kurã tỹ hẽn ri ke ki. Kỹ tóg kejẽn Jesus mré ke ag mỹ: “isĩg vẽ ha,” he mũ. Kỹ Áquila tóg ti mré tĩ mũ, ti prũ tỹ Priscila fi mré. Ag tỹ ga tỹ Síria ra mũnh ke vẽ. Ẽmã tỹ Cencréia tá ag tóg canoa mág ki ge sór mũ, ra mũ jé. To hã tóg vẽnh jãrég mũ, Paulo ti, Topẽ mỹ promessa han kỹ.
Kỹ ag kar tóg canoa mág kã mĩ ẽmã tỹ Éfeso ra mũ mũ. Hã ra Áquila fag vỹ tá nỹtĩ. Mũ mãn tũ fag nĩ sir. Kỹ Paulo tóg Judeu ag vẽnh kanhrãn jafã kã ra rã mũ, Judeu ag mré vĩ jé.
Ag tỹ ti vĩ mẽ kỹ tá ke ag tóg ti mỹ: “ẽg mré nĩ nĩ,” he mũ. Hã ra tóg ag mỹ: “hã ra sóg ver tĩg mũ ha,” he mũ.
“Kãnhmar sóg vỹn kenh ke mũ hã ra, Topẽ mỹ há nĩn kỹ,” he tóg. Kỹ tóg ẽmã tỹ Éfeso tá kutẽ mũ.
Kỹ tóg ẽmã tỹ Cesaréia tá jun mũ. Kỹ tóg Jerusalém ra tĩg kỹ Jesus ki ge mũ kar vigvég mũ, ũ tỹ Topẽ vĩ mẽ jé vẽnh mãn tĩ ag. Kar kỹ tóg Antioquia ra tĩ mũ.
Tá tóg nĩg sĩ han mũ. Kar kỹ tóg tá kutẽ kỹ ga tỹ Galácia mĩ tĩ mũ, ga tỹ Frígia mĩ ke gé. Jesus mré ke ag jyvẽn tóg mũ sir, ag tỹ tar nỹtĩ jé.
Kejẽn Judeu ũ tóg ẽmã tỹ Éfeso tá jun mũ, ti jiji hã vỹ: Apolo, he mũ. Ẽmã tỹ Alexandria tá tóg mur ja nĩ. Vĩ há ti nĩ. Topẽ vĩ tó tóg tĩ gé, vãsỹ rán kỹ nĩ ẽn to tóg tar nĩ.
Ẽn tóg Jesus japry ki kanhró nĩ. Mũmẽg vãnh nĩn kỹ tóg Jesus vĩ tó tĩ mũ. To tóg krónh ke vãnh nĩ. Hã ra tóg João tỹ ag kygpég mũ ẽn hã ki kanhró nĩ. Ẽg tỹ Jesus jiji tó kỹ kygpe kỹ nỹtĩ tag ki kagtĩg tóg nĩ ver.
Ẽn tóg Judeu ag vẽnh kanhrãn jafã krẽm ag kanhrãn mũ sir, ti tỹ mũmẽg vãnh nĩn kỹ. Áquila fag tỹ ti vĩ mẽg kỹ fag tóg ti mỹ: “ẽg venh kãtĩg nĩ,” he mũ. Kỹ fag tóg ti mỹ Topẽ japry kãmén kãn mũ, ti jamĩn ti.
Kar tóg ga tỹ Grécia ra tĩg sór mũ. Kỹ Jesus mré ke ag tóg ti mỹ: “há ti nỹ, ha tĩg ge,” he mũ. Kỹ ag tóg Jesus mré ke ag mỹ vẽnh rá jẽnẽg mũ, ag tỹ ti mỹ: “kãrã ra,” hen jé. Tá jun kỹ tóg Jesus ki ge kỹ nỹtĩ ag jyvẽn mũ, kỹ ag tóg ti tỹ ag jyvẽn kỹ to tar nỹtĩ sir, Topẽ tỹ ũn jagãgtãn mũ ag.
Judeu ag mré tóg vĩ tĩ, vẽnh kar jo. Ag mỹ tóg Topẽ vĩ tó tĩ, vãsỹ rán kỹ nĩ ẽn ti. Kỹ tóg ag mỹ Cristo kãmén mũ sir. “Cristo vỹ tỹ Jesus ti nĩ,” he tóg mũ, ag mỹ, Apolo ti.
Kỹ Apolo tóg Corinto tá nĩ nĩ sir. Hã ra Paulo tóg ga ẽn mĩ tĩg ja nĩgtĩ, pãnónh kri kyjer ẽn mĩ. Kỹ tóg Éfeso tá jun mũ sir.
Tá ũ ag tóg Jesus ki ge ja nĩgtĩ. Kỹ Paulo tóg ag mỹ: “ãjag mỹ Topẽ kuprĩg tỹ jagrẽ nỹtĩ', ãjag tỹ Jesus ki gen kỹ'?“ he mũ. Kỹ ag tóg ti mỹ: “kỹ ne nẽ ge, Topẽ kuprĩg ti?“ he mũ.
Kỹ Paulo tóg: “ãjag tỹ vẽnh kygpe kỹ ãjag hẽ ri ké?“ he mũ. Kỹ ag tóg: “João tỹ ag kygpe ri ke ti nĩ, “ he mũ.
Kỹ tóg: “João tóg ag kygpe ja nĩgtĩ, ag tỹ ag jykre pãno tovãnh kỹ,” he mũ. “Kỹ tóg vẽnh kar mỹ: ũ tỹ inh nón kãtĩg ke mũ ẽn ki gem nĩ, hã vỹ: Jesus, he mũ, he ja nĩ,” he tóg, Paulo ti.
Kỹ tóg ag kygpég mũ sir, Jesus jiji tó kỹ.
Kỹ tóg ti nĩgé tỹ ag mẽg mũ, kỹ Topẽ kuprĩg tóg ag ki rã mũ sir. Vẽnh vĩ ũ tugtó ag tóg mũ sir. Kỹ ag tóg Topẽ vĩ tó mũ gé.
Ũ tỹ 12 (ke) ag hỹn, vẽnh vĩ ũ tugtó mũ ẽn ag.
Kỹ Paulo tóg Judeu ag vẽnh kanhrãn jafã kã ra rã mũ. Mũmẽg vãnh nĩn kỹ tóg Topẽ tỹ tỹ ẽg pã'i nĩ kãmén mũ. Kysã tãgtũ ki tóg ag mỹ kãmén mũ.
Hã ra ũ ag tóg ti vĩ to fe ũ nỹtĩ sir, ag tỹ kri fi jãvãnh nỹtĩn kỹ. Kỹ ag tóg to é he kỹ to vĩ kónãn mũ, vẽnh kar jo. Kỹ tóg ag mré vĩ mãn tũ nĩ sir. Jesus mré mũ ag mỹ tóg: “vyr mỹ ẽg nỹtĩnh mũ,” he mũ. Kỹ tóg ag hã kanhrãn mũ sir, professor tỹ Tirano escola krẽm.
Prỹg régre ki tóg tá nĩ nĩ, Paulo ti. Hã kỹ ga tỹ Ásia tá ke kar ag vỹ Jesus vĩ mẽg mũgtĩ, Judeu ag kar, fóg ag kar ke gé.
Kỹ Topẽ tóg Paulo mỹ vẽjykre nĩm mũ gé. Kỹ tóg ẽg tỹ nén han vãnh tỹ hẽn ri ke han mũ.
Kejẽn ag tóg Paulo kur mãn kỹ ũn kaga ag mỹ ven mũ. Kỹ ag tóg ag tỹ mẽgmẽ kỹ hághá' he mũ. Kỹ vẽjagrẽ kórég ag vỹ gen kỹ pa mũ gé.
Hã ra Judeu ag kujá ag vỹ tá nỹtĩ gé. Kujá ẽn ag tóg ẽmã kar kri rũm ke tĩ. Kejẽn ag tóg ag tỹ vẽjagrẽ kórég ve kỹ ón kỹ Jesus jiji tó tĩ. Kỹ ag tóg ũ mỹ: “Jesus jykre tỹ sóg ã kutẽm ke mũ, Paulo tỹ ũn kãmén tĩ ẽn jykre tỹ,” he mũ.
Topẽ tũ to pã'i mág tỹ Ceva krẽ tỹ 7 (ke) ag vẽ.
Ag tỹ ũn jagrẽ kórég mỹ Jesus jiji tó kỹ tóg ag mỹ: “Jesus ki kanhró sóg nĩ, Paulo mẽ inh huri ke gé, hã ra ãjag tóg tỹ ũ nỹtĩ?“ he mũ.
Kỹ ũn jagrẽ kórég ẽn tóg ag to hũm he mũ. Ag kygrẽg tóg mũ, hã ra ag tóg ti tỹ hẽ ri ke tũ nĩ. Ag kur tóg jynjar kãn mũ. Kỹ ag tóg kator pétẽ mũ sir, kygvénh kỹ.
Kỹ Éfeso tá ke kar ag tóg mẽg mũ, Judeu kar, fóg ag kar ke gé. Kỹ ag tóg mũmẽgmẽg mũ sir. Kỹ Jesus Cristo jiji tóg ag mỹ tar nĩ. Ag mỹ tóg nén kar kãfór nĩ.
Kỹ Jesus ki ge kỹ nỹtĩ ag tóg ag jykre kórég tugtó mũ sir, jagnẽ mỹ.
Ũ ag tóg kujá tũ han ja nĩgtĩ. Kỹ ag tóg ag vẽnh rá gé kãmũ mũ, kujá tỹ vẽnh rá ẽn ti. Kỹ ag tóg kugprũn kãn mũ sir, vẽnh kar rĩnve. Ag tỹ ti kaja nĩkrén kỹ tóg kaja e ja nĩ, jãnkamy tỹ 50 mil (ke) hỹn.
Hã kỹ Topẽ vĩ tóg sir vẽnh kar kri rũm ke mũ. Kỹ ũ tỹ hẽn ri ke ag tóg kri fig mũ sir.
Kar kỹ Paulo tóg ga tỹ Macedônia mĩ kutẽ sór mũ, ga tỹ Grécia mĩ, Jerusalém ra tĩg jé. “Isỹ Jerusalém ra tĩg kar kỹ sóg ẽmã tỹ Roma ra tĩg sór mũ gé,” he tóg.
Kỹ tóg ga tỹ Macedônia ra ũn régre ag jẽgnẽg mũ, ti mré rãnhrãj mũ ag, hã vỹ: Timóteo mré Erasto, he mũ. Jãvo ti hã tóg ga tỹ Ásia tá nĩ nĩ ver.
Kejẽn ag tóg jagnẽ kato tẽgtẽ mũ, Jesus japry tugrĩn.
Ũ tóg Éfeso tá nĩ nĩ, ti jiji hã vỹ: Demétrio he mũ. Ũ tỹ topẽ tỹ Artemis he mũ fi jo ĩn sĩ kãgrá han mũ vẽ, prata tỹ. Ti mré rãnhrãj mũ tỹ hẽn ri ag tóg vẽnh rãnhrãj ẽn ki nén há vég tĩ. Ag gỹjỹ vẽ.
Kỹ tóg ti mré rãnhrãj mũ ag jé prẽr kãn mũ. Kỹ tóg ag mỹ: “ha vé, vẽnh rãnhrãj tag ki ẽg tóg nén ũ há vég mũgtĩ,” he mũ.
“Hã ra Paulo tag tóg ũ tỹ hẽn ri ke krĩn mũ sir, ga tỹ Ásia mĩ hã. Ag mỹ tóg: vẽnh nĩgé tỹ han ja pijé tỹ Topẽ nĩ', he tĩ. Kỹ ag tóg ti vĩ kri fig tĩ sir.
Kỹ ẽg gỹjỹ tag tóg tũ' he sór mũ sir, ti tugrĩn. Hã ra Artemis fi jo ĩn tóg tỹ nén ũ tũ nĩ ha ke gé, ti sĩnvĩ nĩ ra. Kỹ fi tóg tỹ nén ũ tũ nĩ gé sir, fi tỹ tỹ ũn mág nĩ ra. Ásia kar mĩ ag tóg fi to jãnjãn tĩ, ga kar mĩ. Hã ra Paulo tóg fi tỹ tũ' henh ha,” he tóg, Demétrio ti.
Kỹ ag fe tóg gỹm ke mũ sir. Kỹ ag tóg jamã hára prẽnprẽr kỹ: “!..topẽ tỹ Artemis fi vỹ ẽg kãfór ne..! !..Tỹ fi Éfeso ag tũ ne..!“ he mũ sir.
Kỹ ẽmã ẽn ki ke ag tóg jagnẽ kato tẽgtẽ mũ sir. Kỹ vẽnh kar tóg ĩn mág ẽn ra pétẽ mũ, ĩn kri ĩn tũ ẽn ra. Gaio he mũ ẽn pére ag tóg mũ mũ, ti kãgmĩ kỹ, Aristarco ke gé. Macedônia tá ag tóg Paulo mré kãmũ ja nĩgtĩ. Ẽn ag kugmĩ kỹ ag tóg ag tatĩ mũ mũ.
Kỹ Paulo tóg ra tĩg sór mũ, ag mré vĩ jé. Hã ra ti mré ke ag tóg ti mỹ: “tĩ tũg ra,” he mũ.
Kỹ ga tỹ Ásia tá pã'i ag tóg ti mỹ vẽnh vĩ jẽnẽg mũ gé, ti tỹ ĩn mág ẽn ra tĩ tũ nĩ jé. Ti to ag tóg há nỹtĩ.
Ðn mág ẽn tá ag tóg vẽnh mãn kỹ nỹtĩ nĩ, ũ tỹ hẽn ri ke ag. Kỹ ũ ag tóg nén ũ tó tĩ, prẽnprẽr kỹ, jó ũ ag tóg nén ũ ũ tó tĩ gé, prẽnprẽr kỹ. Kỹ ag tóg: “ẽg tỹ hẽ ri ke jé vẽnh mãn ne hỹn'?” he mũ.
Kỹ Judeu ag tóg vẽnh kar mỹ ũ ven mũ gé, Alexandre he mũ ẽn. Kỹ tóg ti nĩgé tỹ ge mũ, ag tỹ katy' he jé. Kỹ tóg ag mỹ kãmén sór mũ.
Kỹ ag tóg ti tỹ tỹ Judeu nĩ vég mũ sir. Hã ra tá fóg ag tóg Judeu ag to jũgjũ nỹtĩ. Kỹ vẽnh kar tóg prẽnprẽr kỹ: “!..Éfeso tá ke fi vỹ vẽnh kar kãfór ne..! !..Artemis he mũ fi vỹ vẽnh kar kãfór ne..!“ he mũ. Óra régre han ag tóg mũ sir, prẽnprẽr kỹ.
Hã ra governo tỹ pã'i ũ tóg ag fe tỹ há' he sór mũ. Kỹ tóg ag mỹ: “Éfeso tá ke',” he mũ. “Vẽnh kar vỹ Artemis fi ki kanhró nỹtĩ,” he tóg. “Éfeso tá ẽg tóg fi ki rĩr mũ. Fi kãgrá nẽji tóg kanhkã tá kãtére ja nĩ,” he tóg.
“Ũ tóg tag kato vĩ tũ nĩgtĩ. Hã kỹ jatu' hé. Krĩ rỹ han tũg ra,” he tóg.
“Tag ag tatĩ ãjag tóg kãmũ ja nĩgtĩ, hã ra ag tóg topẽ fi ĩn tá nén ũ péju ja tũ nĩgtĩ. Ẽg topẽ fi to ag tóg vĩ kónãn ja tũ nĩgtĩ gé,” he tóg.
“Demétrio mỹ ag kato vĩ sór mũ'? Vẽnh kãgrá han mũ ag mỹ ti mré ag vĩ kafãn sór mũ'? Kỹ kófa ag mỹ tóm nĩ ge, vẽjyvẽn ke kurã ẽn kã. Ag kato vĩm nĩ ge,” he tóg.
“Ãjag tỹ hã ra nén ũ tó sór kỹ ãjag tóg ẽg tũ ki kanhró nỹtĩ. Kurã nĩm jé ẽg tóg ke mũ, kỹ ẽg vẽnh mãn kỹ venh mũ,” he tóg.
“Hã ra ẽg tỹ ón kỹ vẽnh génh kỹ, ũ ag hỹn ẽg to: pã'i mág tỹ imperador kato ag tẽ sór mũ, he mũ. Nén ũ tũ to ãjag tóg vẽnh mãn mũ. Ũ tỹ ẽg mỹ: ne nẽ? he mũ ra ẽg tỹ ne tónh ke tóg tũ tĩ,” he tóg, pã'i ti. Kar kỹ tóg ag mỹ: “ha mũ jẽg,” he mũ. Kỹ ag tóg mũ mũ sir.
Vẽnh kar tỹ jatu hen kỹ Paulo tóg Jesus ki ge kỹ nỹtĩ ag jé prẽr mũ, ag jyvẽn jé. Kỹ tóg ag mỹ: “sỹ tĩg ke nẽ ha,” he mũ. Kỹ tóg ga tỹ Macedônia ra tĩ mũ sir.
Kỹ tóg ga ẽn mĩ tĩg kỹ fĩn rãm mũ. Jesus ki ge kỹ nỹtĩ kar ag jyvẽn tóg mũ. Kỹ tóg tĩg mãn kỹ ga tỹ Grécia tá jun mũ.
Tá tóg kysã tãgtũ tũg mũ. Kỹ tóg canoa mág kã mĩ ga tỹ Síria ra vỹn ke sór mũ. Hã ra tóg Judeu ag tỹ canoa tỹ krỹg' he ja tá ti vóg kónãn sór mũ mẽg mũ. Kỹ tóg ga tỹ Macedônia mĩ kutẽ mũ, ga tỹ Síria ra vỹn ken jé.
Ti mré ũ ag tóg mũ mũ, hã vỹ: Sópatro, he mũ, Pirro kósin tag ti. Beréia tá ke vẽ. Kỹ Tessalônica tá Artistarco tóg ti mré tĩ mũ, Segundo ke gé. Derbe tá Gaio tóg ti mré tĩ mũ, Timóteo ke gé. Ásia tá Tíquico tóg ti mré tĩ mũ, Trófimo ke gé.
Ẽn ag kar vỹ ẽg jo mũ mũ, ẽmã tỹ Trôade ra. Tá ag tóg ẽg jãvãnh mũ sir.
Jãvo ẽg tóg ẽmã tỹ Filipos tá fénhta tỹ pũ jẽgja tũ ko kar kỹ mũ mũ. Kỹ ẽg tóg kurã tỹ 5 (ke) tũg kỹ ẽg jo mũ mũ ag nón Trôade tá junjun mũ. Tá ẽg tóg kurã tỹ 7 (ke) tũg mũ sir.
Semana tỹ kurã ve ki ẽg tóg vẽnh mãn mũ sir, Domingo kã, Jesus jamĩ kó jé. Kỹ Paulo tóg tỹ vaj kỹ tĩg sór mũ, hã kỹ tóg ag mré vẽmén mág mũ. Kỹ ẽg tóg meia noite pétẽm mũ, vẽmén nỹtĩ ki.
Ðn to jãpry jafã tá ẽg nỹtĩ, kỹ néj tỹ hẽn ri ke vỹ tá grugrug kỹ nỹtĩ nĩ.
Kỹ kyrũ tóg tá nĩ nĩ, ti jiji hã vỹ: Êutico, he mũ. Jãnkã ror kã tóg nĩ nĩ, janẽra kã. Jó Paulo tóg vẽmén jẽ nĩ. Hã ra kyrũ tóg nũr mũ sir. Kỹ tóg janẽra ki kutẽ mũ. Ag tỹ re kỹ ti vég mũ ra tóg ter ja nĩ sir.
Kỹ Paulo tóg tére mũ gé sir. Ti kri tóg pãnh ke mũ. Kỹ tóg ti kãgũg mũ, ti nĩgnó tỹ. Kỹ tóg ag mỹ: “fe kaj tũg ra,” he mũ. “Ti kuprĩg vỹ ti kã kã nĩ nĩ,” he tóg.
Kỹ tóg tãpry mũ. Jesus jamĩ kãnhkrég tóg mũ sir, kỹ tóg ko mũ gé. Ag mỹ tóg vẽmén mág han mãn mũ gé. Hã tóg kurãg mũ sir. Kỹ tóg ẽmã ẽn ki kutẽ kỹ tĩ mũ.
Hã ra ag tóg kyrũ ẽn pére kãmũ mũ. Rĩr tóg nĩ nĩ, kỹ ag fe tóg há' he mũ sir.
Kỹ ẽg tóg ti jo canoa mág kã ra ge kỹ ẽmã tỹ Assôs ra mũ mũ. Tá Paulo tóg ẽg mré canoa kã ra rã sór mũ gé, ti tỹ ẽg mré tĩg jé. “Ijo ra mũ jẽg, jãvo sóg inh pẽn kã ra tĩg mũ,” he ja tóg nĩ.
Ẽg tỹ ẽmã tỹ tá pa kỹ tóg ẽg mré, canoa ẽn ki rã mũ. Kỹ ẽg tóg ẽmã tỹ Mitilene tá junjun mũ sir.
Tá pa kỹ ẽg tóg tỹ vaj kỹ goj vãso tỹ Quios kakãm krỹg mũ. Tỹ vaj kỹ ẽg tóg goj vãso tỹ Samos to hã nũgnũr mũ, kỹ ẽg tóg tỹ vaj kỹ ẽmã tỹ Mileto tá junjun mũ sir, goj tãvĩ kã mĩ mũn kỹ.
Paulo tóg: “Éfeso ra ẽg mũnh ke tũ nĩ,” he ja nĩgtĩ. “Ẽg tỹ Jerusalém kukãm mũnh ke vẽ. Hã kỹ ẽg tóg Ásia ki nỹtĩnh ke tũ nĩ. Fénhta tỹ Pentecostes ki tóg sỹ Jerusalém tá nĩnh há tĩ,” he ja tóg nĩgtĩ,.
Mileto tá nĩ kỹ Paulo tóg Éfeso ra vẽnh vĩ jẽnẽg mũ, igreja to kófa ag mỹ, Jesus ki ge kỹ nỹtĩ kar ag tỹ ti venh kãmũ jé, fag mré hã.
Ag tỹ tá junjun kỹ tóg ag mỹ: “Inh kãtĩg ven kã ãjag tóg inh vé, isỹ ga tỹ Ásia tá jun vén mũn kã,” he mũ.
“Ẽg Senhor tỹ Jesus tỹ inh mỹ nén nĩm ja han isóg tĩ. Vẽsỹ ũn mág han tũ sóg nĩ. Kejẽn sóg fỹ tĩ gé, sỹ vẽjykre pãno ven kỹ. Judeu ag tóg iso jũgjũ tĩ gé, kỹ sóg vẽsỹrénh tĩ gé,” he tóg.
“Nén há kar tó sóg tĩ. Inh pijé ãjag mỹ tó tũ nĩgtĩ'. Ẽg vẽnh mãn ki sóg tó ja nĩgtĩ, ãjag ĩn krẽm ke gé.
Judeu ag mỹ sóg tó ja nĩgtĩ, inh mré ke ag mỹ, fóg ag mỹ ke gé, ag tỹ ag jykre pãno tovãnh jé, Topẽ jykre han jé, ẽg Senhor tỹ Jesus Cristo ki ge jé,” he tóg.
“Ha vé, Jerusalém ra sóg tĩg mũ ha, Topẽ kuprĩg tỹ inh mỹ: ha tĩg, hen kỹ. Isỹ tá nén venh ke mũ ki kagtĩg sóg nĩ ver.
“Hã ra Topẽ kuprĩg tóg inh mỹ: ã se jé ag tóg ke mũ, ã vóg kónãn jé ag tóg ke mũ, he tĩ. Isỹ hẽ tá jun kỹ tóg inh mỹ inh vẽsỹrénh ke tó tĩ.
Hã ra tóg inh mỹ tỹ nén ũ tũ nĩ, ag tỹ isén ke mũ ra. Sỹ inh rãnhrãj kãn há tóg tĩ, Jesus Cristo tỹ inh mỹ vẽnh rãnhrãj nĩm ja ẽn ti, hã vỹ: sỹ vẽnh kar mỹ Jesus kãme sér ẽn tó jé, he mũ,” he tóg.
“Ha vé, inh ve mãn ke tũ ãjag tóg nĩ ha, ki kanhró sóg nĩ. Ũ tỹ hẽn ri ke ag mỹ sóg Topẽ tỹ tỹ ẽg pã'i nĩ tó ja nĩgtĩ. Hã ra ag kar ẽn tóg inh ve mãn ke tũ nĩ ha.
Hã kỹ sóg ãjag mỹ tó mũ. Ũ tỹ Jesus ki rã tũ nĩn kỹ tóg iso: inh mỹ tóg tó ja tũ nĩ, henh ke tũ nĩ.
Ãjag mỹ sóg tó kãn. Topẽ jykre kar ti. Inh pijé ãjag mỹ nén ũ tó tũg ja nĩ.
Vẽnh ki rĩrm nĩ, vẽso jykrén kỹ. Kỹ Jesus ki ge mũ kar ag ki rĩrm nĩ gé. Topẽ kuprĩg vỹ ãjag tỹ ag to pã'i hynhan, kỹ ag ki rĩr há han nĩ. Ti kyvénh tỹ tóg ãjag kygjãm mỹr, Jesus ti. Ti mỹ ãjag tóg tỹ ti mẽg ri ke nỹtĩ. Kỹ ti mẽg ẽn jẽn nĩ.
Isĩg kỹ ũ ag tóg ãjag ki junjun ke mũ, kỹ ag tóg mĩg ri ke nỹtĩ, ti mẽg mãn sór kỹ, hã vỹ: Jesus ki ge kỹ nỹtĩ ag kókén sór mũ, he mũ.
Ãjag kã mĩ ũ tóg vẽnh ó tónh ke mũ gé, Jesus mré mũ ag tỹ ag mré mũ kónãn han jé.
Hã kỹ vẽnh ki rĩr. Iso jykrén. Prỹg tãgtũ ki sóg ãjag jyvẽn, kurã ki, kuty ki ke gé. Ãjag kar jyvẽn sóg. Ãjag jyvẽn kỹ sóg fỹ tĩ gé, kejẽn.
Hã ra sóg Topẽ mỹ: ag ki rĩr, he mũ, ãjag to. Topẽ vỹ ti vĩ tỹ ãjag ki rĩr ke mũ gé, ti tỹ ãjag jagãgtãn kỹ. Ti hã vỹ ãjag tar han ke mũ. Ãjag mỹ tóg ẽmã há tãvĩ nĩm ke mũ gé, kar kỹ, ti tũ kar ag mré hã,” he tóg.
“Inh pijé ãjag mỹ: inh mỹ jãnkamy nĩm, inh mỹ kur nĩm, he mũ'.
Isỹ nén ũ génh jé sóg rãnhrãj tĩ, inh nĩgé tỹ. Kỹ inh rãnhrãj ki inh mré ke ag vỹ ag tũ ti vigvég tĩ gé, inh kóm.
Hã ki sóg ãjag mỹ Jesus jykre ti ven mũ. Ẽg tỹ ẽg rãnhrãj ki ẽg tũ ven kỹ ẽg tóg ũn krónhkrój ag mỹ nén ũ vin ke mũ gé, ẽg tỹ ti jykre han kỹ. Ẽg Senhor tỹ Jesus vĩ mĩ sóg ẽkrég tĩ. Ti hã tóg ẽg mỹ tag tó ja nĩgtĩ, kỹ tóg: “ũ tỹ ẽg mỹ nén ũ nĩm kỹ tóg pãgsĩ nĩ. Ẽg tỹ ũ mỹ ẽg tũ nĩm kỹ tóg hã ra há nĩ,” he ja nĩgtĩ, Jesus ti,” he tóg, Paulo ti.
Ti tỹ tó kãn kỹ tóg ti jakrĩ tỹ jẽ mũ, kỹ tóg Topẽ mré vĩ mũ, vẽnh kar to.
Kỹ ag tóg kygfỹ mũ. Paulo nunh jãgmỹ ag tóg ag nĩgnó fón mũ. Ti ki ag tóg nhun ke mũ.
Ag mỹ tóg e tĩ, ti tỹ ag mỹ: “inh ve mãn ke tũ ãjag nĩ ha,” hen kỹ. Kỹ ag tóg canoa mág ra ti mré mũ mũ sir.
Vãhã ẽg tóg ag mỹ: “ẽg mũ sór vẽ,” he mũ. Kỹ tóg ẽg tỹ ag ré kỹ mũ kỹ ag mỹ jagy tĩ. Ge ra ẽg tóg tá pa mũ. Kỹ ẽg tóg vẽsỹmér canoa mág kã mĩ mũ mũ, goj vãso tỹ Cós kukãm. Tỹ vaj kỹ ẽg tóg goj vãso tỹ Rodes tá junjun mũ. Kar ẽg tóg ẽmã tỹ Pátara tá junjun mũ sir.
Tá ẽg tóg canoa mág ũ vég mũ gé, ũ tỹ ga tỹ Fenícia ra tĩ mũ ẽn. Kỹ ẽg tóg ki ge kỹ kã mĩ mũ mũ sir.
Goj vãso tỹ Chipre vég ẽg tóg mũ, ẽg jakãnh tá. Kỹ ẽg tóg ga tỹ Síria kukãm mũ mũ. Ẽmã tỹ Tiro tá ẽg tóg krỹg mũ. Ag tỹ canoa tỹ nén rĩnh kỹ tĩ ẽn tỹ tá vin han ke vẽ, ẽmã tỹ Tiro tá.
Tá ẽg tóg Jesus mré ke ag vég mũ. Hã kỹ ẽg tóg kurã tỹ 7 (ke) ki tá nỹtĩ nĩ. Topẽ kuprĩg tỹ ag krĩn kỹ ag tóg Paulo mỹ ke mũ, ti tỹ Jerusalém ra tĩ tũ nĩ jé.
Ge ra ẽg tóg kurã tỹ 7 (ke) tũg kỹ mũ mãn mũ. Hã ra ag tóg ẽg mré mũ sĩ han mũ, ag prũ fag mré hã ke gé. Ẽmã tá ag tóg pa mũ, ẽg mré, kỹ ẽg tóg goj fyr tá ẽg jakrĩ tỹ nỹtĩ kỹ Topẽ mré vĩ mũ.
Kỹ ẽg tóg: “ẽg mũnh ken vẽ ha,” he mũ. Kỹ ẽg tóg canoa kã ra ge mũ. Jó ag tóg ag jamã ra vỹnvỹn ke mũ gé.
Kỹ ẽg tóg ẽmã tỹ Tiro tá pa kỹ mũ mãn kỹ ẽmã tỹ Ptolemaida tá junjun mũ. Jesus mré ke ag vég ẽg tóg mũ sir tá. Ag mré ẽg tóg kurã pir han mũ.
Tỹ vaj kỹ ẽg tóg tá pa kỹ ẽmã tỹ Cesaréia ra mũ mũ, ẽg pẽn kã. Tá ẽg tóg Jesus vĩ tó tĩ ũ ĩn krẽm nỹtĩ mũ, ti jiji hã vỹ: Filipe, he mũ. Ũ tỹ 7 (ke) tỹ vẽjẽn vẽnh kãpópãm ja ẽn ag kã ũ vẽ.
Ti krẽ fag tóg 4 (ke) nĩ, ũn mén ja tũ fag. Ẽn fag vỹ Topẽ vĩ tó mũgtĩ.
Si há tũ ra Judéia tá ke ũ tóg kãtĩ mũ, ũ tỹ Topẽ vĩ tó tĩ ti, ti jiji hã vỹ: Ágabo, he mũ.
Ẽn tóg Paulo vẽsógfĩn ja tỹ ti nĩgé sigség mũ, ti pẽn ke gé. Kỹ tóg: “Topẽ kuprĩg tỹ tón hã vẽ, ha mẽ: ũ tỹ vẽsógfĩn ja tag tỹ tũ nĩ ẽn se jé ag tóg ke mũ, Judeu ag. Kỹ ag tóg fóg ag mỹ ti fẽg ke mũ, he tóg, Topẽ kuprĩg ti,” he tóg, Ágabo ti.
Hã kỹ ẽg tóg Paulo mỹ: “Jerusalém ra tĩ tũg nĩ,” he mũ. Kỹ tá ke ag tóg ge mũ gé sir, ẽg mré.
Hã ra Paulo tóg: “ãjag ne tóg kygfỹ mũ', he mũ. Inh fe ka han ãjag tóg mũ. Ag tỹ iség mũ ra tóg inh mỹ tỹ nén ũ tũ nĩ, ag tỹ isén mũ ra ke gé, ag tỹ Jerusalém tá inh vóg kónãn mũ ra, ẽg Senhor tỹ Jesus tugnĩn,” he tóg.
Kỹ ẽg tóg vĩ mãn tũ nĩ sir. “Jesus tỹ nén han mũ vỹ tóg há nĩ,” he ẽg tóg mũ sir.
Kar kỹ ẽg tóg Jerusalém ra mũ mũ.
Cesaréia tá ke ũ ag tóg ẽg mré mũ mũ gé, Jesus mré ke ũ ag. Ẽg mỹ ag tóg ũ ven mũ, ẽg tỹ ti ĩn krẽm nỹtĩ jé. Ti jiji hã vỹ: Menasom, he mũ. Goj vãso tỹ Chipre tá ke vẽ. Vãsỹ tóg Jesus ki rã ja nĩgtĩ.
Ẽg tỹ Jerusalém tá junjun kỹ Jesus mré ke ag fe tóg mrin ke mũ sir.
Tỹ vaj kỹ Paulo tóg ẽg mré Tiago venh tĩ mũ. Kỹ igreja to kófa ag kar tóg tá vẽnh mãn mũ gé.
Kỹ tóg ag mỹ Topẽ tỹ nén han mũ kar tugtó kãn mũ, Topẽ tỹ fóg kar krĩn mũ ti, ti tỹ ag mỹ Topẽ vĩ tón kỹ.
Kỹ ag tóg Topẽ mỹ vĩ há han mũ. Kỹ ag tóg Paulo mỹ: “régre', Judeu tỹ hẽn ri ke ag vỹ Jesus ki ge kỹ nỹtĩ, ũ tỹ mil tỹ hẽn ri ke ag. Ẽn ag kar tóg Moisés tỹ ẽg mỹ vẽjykre nĩm ja ẽn han tĩ,” he mũ.
“Hã ra ũ ag tóg ag mỹ ã to ón ja nĩgtĩ. Judeu tỹ fóg mĩ mũ kar krĩn kónãn ã nẽji tĩ, ag tỹ Moisés tỹ ẽg mỹ nén nĩm ja tovãnh jé. Ãjag krẽ gré fár junun kym tũg nĩ. Moisés tỹ ẽg mỹ nén nĩm ja han mãn tũg nĩ, he ã nẽji tĩ,” he ag tóg, Paulo mỹ.
“Kỹ ẽg ne han mũ ha'? Ũ tỹ hẽn ri ke ag vỹ vẽnh mãn ke mũ, ag tỹ ã kãtĩg mẽn kỹ.
Tag han nĩ, ha mẽ.Tag ki ũ tỹ 4 (ke) ag vỹ Topẽ mỹ promessa han kỹ nỹtĩ.
Ag mỹ: “inh mré nỹtĩm nĩ,” hem nĩ. Ag mré vẽnh jãnhkri han nĩ. Ag tỹ vẽjãre kỹ ag jo kajãm nĩ. Kỹ vẽnh kar tóg ã jykre há ki kanhrãn mũ sir. Ũ ẽn ag tỹ ã to ón mũ ve jé ag tóg ke mũ, ã tỹ Moisés tỹ ẽg mỹ nén nĩm ja ẽn han kỹ,” he ag tóg mũ, Paulo mỹ.
“Jó ẽg tóg fóg tỹ Jesus ki ge mũ ag mỹ vẽnh rá jẽnẽ ja nĩgtĩ. Ag mỹ ẽg tóg: Moisés tỹ ẽg mỹ nén nĩm ja ẽn han ke tũ ãjag nĩ. Ãjag tỹ nén han ken hã vẽ, ha mẽ: vẽnh kãgrá to fénhta ko tũg nĩ. Nén ũ kyvénh ko tũg nĩ gé. Nén ũ tỹ vẽsóg ki ter mũ ko tũg nĩ gé. Ãjag prũ tũ fag mré nỹ tũg nĩ gé, he ja ẽg tóg nĩgtĩ ag mỹ,” he ag tóg, kófa ag, Paulo mỹ.
Kỹ Paulo tóg ũ tỹ 4 (ke) ẽn ag mỹ: “inh mré nỹtĩm nĩ,” he mũ. Tỹ vaj kỹ tóg ag mré vẽnh jãnhkrig mũ, Judeu ag jykre ki. Kỹ tóg Topẽ ĩn to tĩg kỹ ũ tỹ ki rĩr tĩ ag mỹ: “ag mré sóg vẽnh jãnhkrig mũ, kurã tỹ 7 (ke) ki,” he mũ sir.
Kurã tỹ 7 (ke) ẽn tũ ken kỹ Judeu tỹ Ásia tá ke ag tóg Topẽ ĩn tá Paulo vég mũ sir. Kỹ ag tóg jũgjũ mũ. Ti kãgmĩg ag tóg mũ, kỹ ag tóg prẽnprẽr mũ sir.
“!..Judeu', kãmũ jẽg ra..!“ he ag tóg. “!..Ũ tỹ vẽnh kar krĩn kónãn mũ ẽn ve ra..! !..Ẽg povo to tóg vĩ kónãn mo..! !..Topẽ ĩn to tóg vĩ kónãn mo..! !..Kỹ tóg fóg ag mỹ: Topẽ ĩn kã ra ge jẽg, he ja ne..!“ he ag tóg.
Fóg tỹ Trófimo ẽn ve ja ag tóg nĩgtĩ, Éfeso tá ke ẽn, Paulo mré tĩ mũ ẽn. Jerusalém tá ag tóg ti ve ja nĩgtĩ, kỹ ag tóg ón kỹ: “Paulo hỹn ti pére vyr, Topẽ ĩn kã ra,” he mũ.
Kỹ ẽmã ẽn tá ke kar ag vỹ jagnẽ kato tẽgtẽ mũ sir, jũgjũ kỹ. Ag tỹ Paulo kãgmĩ kỹ ag tóg Topẽ ĩn kã tá ti kutẽm mũ. Kỹ ũ tỹ ki rĩr tĩ ag tóg ĩn nĩgfénh mũ sir.
Kỹ ag tóg ti rẽg mũ, Paulo ti. Hã ra soldado ag pã'i mág vỹ mẽg mũ.
Kỹ soldado ag tóg ti mré ti to pétẽ mũ. Judeu ag tỹ soldado ag ve kỹ ag tóg sir Paulo tovãnh mũ.
Hã ra pã'i mág tóg: ti kãgmĩ ra! Ti se ra!“ he mũ. “Ũ nẽ? Ti tỹ ne han nẽ?“ he tóg.
Hã ra ũ ag tóg ti mỹ nén ũ tó, jó ũ ag tóg ti mỹ nén ũ tó, kỹ tóg ki kanhrãn tũ nĩ sir. Kỹ tóg soldado ag mỹ: “ẽg ĩn kã ra ti rãg,” he mũ.
Ag tỹ sãnsãn he jafã tá junjun kỹ ag tóg ti vãg mũ. Vẽnh kar tỹ ti to jũgjũ kỹ ag tóg ti vãg mũ.
Vẽnh kar tóg ag nón mũ kỹ: “!..ti rẽ ra..!“ he mũ, prẽnprẽr kỹ.
Ag tỹ ĩn kã ra ti rãg sór kỹ Paulo tóg soldado ag pã'i mág mỹ: “sỹ ã mré vẽmén há tóg tĩ,” he mũ. Grego vĩ ki tóg ti mỹ ke mũ. Fóg tỹ pã'i vẽ, hã kỹ tóg Grego vĩ hã tó tĩ.
Kỹ tóg ti mỹ: “ã hã ne tóg Grego vĩ tó há nĩ',” he mũ. “Kỹ ã mỹ tỹ Egito tá ke ẽn tũ nĩ', ũ tỹ vẽnh génh han mũ ẽn', ũ tỹ mil tỹ 4 (ke) mré tĩ mũ ẽn, governo kato tẽ mũ ẽn ag mré, ẽmã tũ mĩ tĩ mũ ẽn?“ he tóg.
Kỹ tóg ti mỹ: “hỹ,” he mũ. “Tỹ sóg Judeu nĩ. Tỹ sóg ẽmã tỹ Tarso tá ke nĩ. Ga tỹ Cilícia tá ẽmã mág kãfór vẽ, inh mur ja ti. Isỹ povo tag mré vĩnh há tóg tĩ,” he tóg.
Kỹ tóg ti mỹ: “ha vĩ ge,” he mũ. Kỹ Paulo tóg sãnsãn he jafã kri jẽ kỹ Hebreu vĩ ki ag mỹ:
“inh kanhkã', ijóg', isỹ ãjag mỹ inh jykre kãmén ke vẽ,” he mũ.
Kỹ ag tóg ti tỹ Hebreu vĩ ki ag mỹ vĩ mẽg mũ sir, kỹ ag tóg katy' he mũ sir.
Kỹ tóg ag mỹ: “tỹ sóg Judeu nĩ. Ẽmã tỹ Tarso tá inh mur, ga tỹ Cilícia tá,” he mũ. “Ẽmã tag ki sóg hã ra mog, kỹ Gamaliel tóg inh kanhrãn. Inh mỹ tóg ẽg jógjóg ag jykre tó kãn, kỹ sóg to tar ja nĩ. Topẽ jykre to sóg tar pẽ ja nĩgtĩ, ãjag tỹ ũri han mũ ri ke. Topẽ jykre hỹn, he sóg tĩ gé, ẽg jykre ẽn to, hã ra sóg kygnẽ.
Hã kỹ sóg Jesus mré ke ag to jũ pẽ ja nĩgtĩ. Ag kãgtén sór ja inh nĩgtĩ, ũn tỹtá fag ke gé. Ag sigse ja sóg nĩgtĩ.
Topẽ tũ to pã'i mág vỹ ki kanhró nĩ, kófa ag kar ke gé. Ag hã tóg inh mỹ vẽnh rá han ja nĩgtĩ, sỹ Damasco ra tĩg jé, tá ẽg mré ke ag mỹ ven jé. Tá sóg Jesus mré ke ag sigse sór ja nĩ gé, Jerusalém mĩ ag tatĩ kãtĩg jé, tag ki ag vóg kónãn jé,” he tóg, Paulo ti.
“Isĩg kỹ sóg Damasco tá jun mũ. Kỹ vãhã jẽngrẽ tar pẽ tóg inh ki kómkóm ke mũ. Kanhkã tá ke vẽ. Rã tỹ ẽg nĩno kã sa ra tóg ke mũ.
Kỹ sóg kutẽ mũ. Kỹ sóg vẽnh vĩ mẽg mũ, kỹ tóg inh mỹ: “Saulo', Saulo', ã tỹ ne jé isũ ag vóg kónãn nẽ?“ he mũ.
Kỹ sóg: “ã tỹ ũ nĩ?“ he mũ. Kỹ tóg inh mỹ: “tỹ sóg Jesus nĩ, Nazaré tá ke ẽn,” he mũ, “ã tỹ ũn vóg kónãn sór tĩ ẽn hã vỹ tỹ inh nĩ,” he tóg.
Inh mré mũ ag vỹ jẽngrẽ ẽn vég mũ. Hã ra ag tóg ũ tỹ inh mỹ vĩ mũ ẽn vĩ mẽg tũ nĩ.
Kỹ sóg ti mỹ: “kỹ sỹ hẽ ri kenh ke nẽ?“ he mũ. Kỹ tóg inh mỹ: “Damasco ki rã. Tá ũ tóg ã mỹ tó kãn mũ, ã tỹ nén han ke ti,” he mũ.
Hã ra sóg nén ũ vég tũ nĩ, jẽngrẽ ẽn tar tãvĩ nĩn kỹ. Kỹ inh mré mũ ag tóg inh nĩgé kãgmĩ kỹ inh pére mũ mũ. Hã ki ẽg tóg Damasco tá junjun mũ sir.
Kỹ ũ tỹ Ananias he mũ ẽn tóg inh venh kãtĩ mũ. Moisés tỹ ẽg mỹ vẽjykre nĩm ja ẽn han kãn tóg tĩ. Damasco tá ke kar vỹ ti to vĩ há han mũgtĩ, Judeu ẽn ag kar.
Ẽn tóg inh venh kãtĩ mũ, kỹ tóg inh mỹ: “régre', Saulo', inh ki ẽvãnh,” he mũ. Kỹ sóg vẽsỹmér ti vég mũ sir.
Kỹ tóg inh mỹ: “ẽg jógjóg ag Topẽ vỹ ã kuprẽg, vãsỹ, ã tỹ ti jykre ki kanhró nĩ jé, ã tỹ ũn kuryj nĩ ẽn ve jé, Cristo ẽn. Ti hã tóg ã mré vĩnh mũ,” he mũ.
“Ã tỹ vẽnh kar mỹ ã tỹ nén vég mũ tónh ke vẽ, ã tỹ nén mẽg mũ ti.
Kỹ ẽmẽ kã nĩ tũg nĩ. Jẽgnẽ ra, ã tỹ kype kỹ jẽ jé, Topẽ tỹ ã tỹ ti vĩ mranh tỹ tũ' he jé. Ti mré vĩ, ti jiji tó kỹ,” he tóg inh mỹ, Ananias ti,” he tóg, Paulo ti.
“Isỹ kejẽn Jerusalém ra vỹn ke kỹ sóg Topẽ ĩn krẽm ti mré vĩ mũ. Kỹ sóg nén nẽ vég mũ.
Ti hã vẽ, ẽg Senhor hã vẽ. Kỹ tóg inh mỹ: kur Jerusalém tá kutẽ. Ã vĩ mẽnh ke tũ ag nĩ, ã tỹ ag mỹ inh kãmén mũ ra, he mũ.
Kỹ sóg ẽg Senhor ti mỹ: hã ra ag tóg isỹ nén han ja ki kanhró nỹtĩ. Ag sigse ja isóg nĩgtĩ. Vẽnh kanhrãn jafã krẽm sóg ag mrãnmrãn ja nĩgtĩ gé, ũ tỹ ã ki ge kỹ nỹtĩ ag, he mũ.
Kỹ sóg ag tỹ Estêvão tén kỹ, ag tỹ ũ tỹ ã vĩ tó mũ ẽn tén kỹ tá jẽ ja nĩ gé. Kỹ tóg inh mỹ há ja tĩ, ag tỹ ti tén kỹ. Ag kur ki sóg rĩr ja nĩgtĩ gé, he sóg, ẽg Senhor mỹ.
Hã ra tóg inh mỹ: vó, ha tĩg. Kór há ra sóg ã jẽnẽnh mũ, fóg kar to, kanhgág kar to ke gé, he mũ,” he tóg, Paulo ti.
Hã ra vẽnh kar ẽn ag tóg ẽmẽ kã nỹtĩ nĩ. Ag tỹ ti vĩ tag mẽ kỹ ag tóg prẽnprẽr mũ sir. “!..Ti tén ra..! !..Ũ tỹ ge vỹ kórég ne..! !..Ti rĩr nĩn kỹ tóg ẽg mỹ tỹ ũ nỹnh mo..!“ he ag tóg.
Ag kur vãm ag tóg mũ, ga funfur tỹ ag tóg tũm ke mũ sir, ag jũgjũ kỹ.
Kỹ soldado ag pã'i mág vỹ: “ĩn kã ra ti rãg,” he mũ. “Ti mrãnmrãn ra. Hã tỹ ti ki jẽmẽ. Ag tỹ hẽ ri ken kỹ ã to vĩ kónãn nẽ? hem nĩ ti mỹ,” he tóg, soldado ag mỹ. Hã ra ag tóg Paulo tỹ nén tó mũ ki kagtĩg nỹtĩ.
Kỹ ag tóg ti ség mũ, nén fár tỹ, ag tỹ ti mrãnmrãn jé. Hã ra Paulo tóg capitão ẽn mỹ: “mỹ ã mỹ há', ag tỹ inh mrãnmrãn ke ti? Tỹ sóg Romano nĩ, hã ra ag tóg inh mrãnmrãn sór mũ, ũ tỹ inh ki jẽmẽg tũ ra,” he mũ.
Kỹ tóg capitão mỹ e tĩ, kỹ tóg pã'i mág mỹ tónh tĩ mũ. Ti mỹ tóg: “ã tỹ ne han ke nẽ ha? Romano vẽ mỹr,” he mũ.
Kỹ pã'i mág tóg ti to kãtĩ kỹ ti mỹ: “kỹ ã mỹ tỹ Romano nĩ'?“ he mũ. Kỹ tóg: “hỹ,” he mũ.
Kỹ tóg ti mỹ: “isỹ tỹ Romano nĩ jé sóg jãnkamy tỹ hẽn ri ke tỹ kajãm,” he mũ. Kỹ Paulo tóg ti mỹ: “inh mur mũ kã sóg tỹ Romano nĩ hã ra,” he mũ.
Kỹ ag tóg ti tovãnh mũ sir, ũ tỹ ti mrãnmrãn ke mũ ẽn ag. Hã ra tóg pã'i mág mỹ e tĩ. Ti tỹ ũn tỹ tỹ Romano nĩ senh ke tũ vẽ vẽ, hã kỹ tóg ti mỹ e tĩ.
Tỹ vaj kỹ pã'i mág tóg Judeu ag ki jẽmẽ mãn sór mũ, ag tỹ Paulo to jũ ẽn ti. Kỹ tóg ti kavãg mũ. Kỹ tóg Topẽ tũ to pã'i mág ag jé prẽr mũ, vẽnh jyvẽn tĩ kar ag ke gé. Kỹ tóg Paulo pére tĩ mũ, ag jo ti fẽg jé.
Kỹ Paulo tóg vẽnh jyvẽn ti ag vég mũ, kỹ tóg: “inh kanhkã', vẽjykre há kar han isóg tĩ, kurã kar ki, ũri ke gé, isỹ Topẽ mĩ ẽkrén kỹ,” he mũ.
Kỹ Topẽ tũ to pã'i mág ẽn, Ananias he mũ ẽn vỹ: “ti jẽnky ki tãnh,” he mũ.
Kỹ Paulo tóg ti mỹ: “Topẽ vỹ ã vóg kónãn ke mũ. Jykre régre ã nĩ,” he mũ. “Inh jyvẽn sór ã tóg mũ. Hã ra ã tóg Topẽ vĩ mranh, ã tỹ ag mỹ: ti tãnh ra, hen kỹ,” he tóg.
Kỹ tá nỹtĩ ag tóg ti mỹ: “Topẽ mỹ rãnhrãj tĩ mỹ ã tóg vĩ kónãn mũ, Topẽ tũ to pã'i mág mỹ,” he mũ.
Kỹ tóg: “mẽ',” he mũ. “Ti tỹ tỹ pã'i mág nĩ ki sóg kagtĩg ja nĩ. Sỹ ki kanhró nĩ ra sóg ti mỹ vĩ kónãn ke tũ nĩ vẽ. Topẽ vĩ ki tag tóg rán kỹ nĩ, hã vỹ: ã povo tỹ tỹ pã'i mág nĩn kỹ to vĩ kónãn tũg nĩ, he mũ,” he tóg.
Hã ra Paulo tóg vẽnh jyvẽn tĩ ag vég mũ. Ũ ag tóg tỹ Saduceu nỹtĩ, kỹ ũ ag tóg tỹ Fariseu nỹtĩ. Vyrmỹ ag jykre nỹtĩ. Kỹ Paulo tóg jamã há ra ag mỹ: “inh kanhkã', tỹ sóg Fariseu nĩ, kỹ inh panh tóg tỹ Fariseu nĩ gé. Topẽ vỹ ũn kãgter mũ ag rĩnrĩn mãn ke mũ, tag kri sóg fĩg tĩ, hã kỹ ãjag tóg iso jũgjũ mũ,” he mũ.
Ti tỹ tag tó kar kỹ Fariseu ag tóg Saduceu ag mré jagnẽ vĩ kafãn mũ, jũgjũ kỹ. Kỹ ag tóg vẽnh kãpugpóv mũ.
Saduceu ag mỹ tóg tũ tĩ, Topẽ tỹ ẽg ter mũ rĩn mãn mũ ti. Topẽ tỹ jẽnẽ jafã tóg ag mỹ tũ tĩ gé. Kỹ vẽnh kuprĩg tóg ag mỹ tũ tĩ gé. Hã ra tóg Fariseu ag mỹ nỹtĩ, vẽnh kuprĩg, Topẽ tỹ jẽnẽ jafã, ti tỹ ẽg rĩn mãn ke ti. Hã kỹ ag tóg jagnẽ vĩ kafãn mũ sir.
Kỹ ag tóg jagnẽ to jũgjũ kỹ prẽnprẽr mũ. Fariseu ag kã mĩ ũ ag tóg jẽgnẽgnẽ kỹ, Saduceu ag vĩ kafãn kỹ: “nén ũ kórég han tũ ti nĩ,” he mũ. “Hẽn ri ke mũn ti hỹn nén ũ vé, vẽnh kuprĩg, ke tũ nĩ kỹ Topẽ tỹ jẽnẽ jafã,” he ag tóg.
Kỹ vẽnh génh tóg kutẽ ve nĩ. Kỹ soldado ag pã'i mág tóg Paulo to jykrén mũ. “Ag hỹn gen kỹ ti janjãn ke mũ,” he tóg. Kỹ tóg soldado ag mỹ: “kur mũ jẽg, ti kãgmĩ jé, ẽg tỹ ĩn kã ra ti rãg jé,” he mũ.
Tỹ kuty kỹ Jesus tóg Paulo mré vĩ mũ. “Kamẽg tũg ra. Jerusalém tá ã tóg inh vĩ tó há han. Ge jé ã tóg ke mũ, ẽmã tỹ Roma tá,” he tóg.
Tỹ vaj kỹ Judeu ag tóg jagnẽ mỹ: “Paulo tén jé ẽg tóg ke mũ. Jẽn ke tũ ẽg nĩ, ẽg tỹ ti tén ke jo, ke tũ nĩ mũ ra Topẽ tóg ẽg vóg kónãn ke mũ,” he mũ.
Ũ tỹ 40 (ke) kãfór ag vẽ, jagnẽ mré jykrén mũ ag.
Ẽn ag vỹ Topẽ tũ to pã'i ag mré vĩnh kãmũ mũ. “Jagnẽ mré ẽg jykrén. Nén ũ kãmẽnh ke tũ ẽg nĩ, ẽg tỹ ti tén ke jo,” he ag tóg.
“Kỹ soldado ag pã'i mág mré vĩnh mũm nĩ. Ti mỹ: ẽg tỹ ti tỹ nén ũ kórég han mũ to jykrén mãn ke vẽ. Kỹ ẽg mỹ ti ven mãn nĩ, hem nĩ. Ti tỹ: he, hen kỹ ẽg tóg ti tén ke mũ,” he ag tóg.
Hã ra Paulo ve fi kósin tóg mẽg mũ. Kỹ tóg ti mỹ tónh tĩ mũ.
Kỹ Paulo tóg capitão ũ jé prẽr kỹ ti mỹ: “pã'i mág mỹ kyrũ tag pére tĩg, ti tỹ ti mỹ nén ũ tó jé,” he mũ.
Kỹ capitão tóg kyrũ pére tĩ kỹ pã'i mág mỹ ti ven mũ. “Ti tỹ nẽji ã mré vĩ sór vẽ,” he tóg.
Kỹ pã'i mág tóg vẽnh péju kỹ ti mré vẽmén kỹ ti mỹ: “ã inh mỹ ne tó sór mũ?” he mũ.
Kỹ tóg ti mỹ: “Judeu ag tóg to jykrén, ag tỹ ã mỹ to vĩ jé, ã tỹ vaj kỹ Paulo jẽnẽ jé, vẽnh jyvẽn tĩ ag to,” he mũ. “Ón kỹ ag nẽji ã mỹ: ẽg tỹ ti mré vẽmén mãn há tóg tĩ, henh ke mũ,” he tóg.
“Ag mỹ: he, he tũg nĩ. Ũ tỹ 40 (ke) ag tóg, ti jo vãjig mũ. Ti tén ke jo ag nẽji nén ũ konh ke tũ nĩ. Ke tũ nĩ mũ ra Topẽ nẽji ag vóg kónãn mũ,” he tóg, kyrũ ti, pã'i mág mỹ.
Kỹ tóg ti mỹ: “ũ mỹ: ti mỹ sóg tó, he tũg nĩ. Ha jatun mỹ tĩg,” he mũ.
Kỹ pã'i mág tóg capitão régre ag mỹ: “ãjag tũ kãnkãn ra! Ẽmã tỹ Cesaréia ra ãjag mũnh mũ, kuty tag kã 9 óra ki,” he mũ. “Kỹ soldado tỹ 200 (ke) ag vỹ ãjag mré mũnh mũ, kãvãru kri mũ tỹ 70 (ke) ag ke gé. Kỹ ũ tỹ 200 (ke) ũ ag vỹ rógro pu gé mũnh mũ,” he tóg.
“Kỹ kãvãru ũ kri vin nĩ gé, Paulo tỹ kri nĩ jé. Governador tỹ Félix mỹ ti pére mũjẽg, ti tỹ jatun mỹ tá jun jé,” he tóg.
Kỹ tóg Félix mỹ rán mũ, kỹ tóg:
“Cláudio Lísias tỹ rá vẽ,” he mũ. “Isỹ Governador tỹ Félix mỹ rán hã vẽ, ã tỹ inh kãfór nĩn kỹ. Ã mỹ sóg: ã mỹ há? he mũ.
Tag vỹ tỹ Judeu ag vẽse jẽ. Ti tén kren ag tóg. Hã ra sóg ti tỹ tỹ Romano nĩ jẽmẽ, kỹ sóg inh soldado ag mré ti kren han.
Hã ra sóg ti kato tẽ mũ ag ki jẽmẽ sór mũ. Ag tỹ hẽ ri ken kỹ ti to jũgjũ nẽ'? he sóg. Hã kỹ sóg vẽnh jyvẽn tĩ ag mỹ ti ven mũ.
Kỹ sóg vég mũ. Ag jykre tugrĩn ag tóg ti to jũgjũ mũ. Ũ tén ja tũ ti nĩ. Ti tỹ nén ũ to ter ke han tũ ti nĩ gé. Kỹ tóg ti tỹ nén ũ to se kỹ nĩnh ke han tũ nĩ gé.
Hã ra sóg nén ũ mẽ gé. Ti to ag tóg vãjig mũ sir, hã kỹ sóg vẽsỹmér ti jẽnẽg mũ, ã to. Ti kato vĩ mũ ag mỹ sóg: ti hã mré vĩm nĩ, he mũ gé,” he tóg, vẽnh rán ki.
Kỹ soldado ag tóg Paulo pére mũ mũ. Kuty tá mũ kỹ ag tóg ẽmã tỹ Antipátride tá junjun mũ.
Tỹ vaj kỹ ũ tỹ ag pẽn kã mũ mũ ag tóg kyrãgrã mũ. Kãvãru kri mũ ag hã tóg ti pére mũ mũ, inhhã.
Ẽn ag vỹ Cesaréia tá junjun mũ. Governador mỹ ag tóg vẽnh rá ẽn nĩm mũ. Kỹ ag tóg ti mỹ Paulo ven mũ.
Kỹ Félix ẽn tóg vẽnh rá vég mũ, kỹ tóg Paulo mỹ: “tỹ ã ga tỹ hẽ tá ke nĩ?“ he mũ. Kỹ tóg ti mỹ: “ga tỹ Cilícia tá,” he mũ.
Kỹ tóg: “ã kato vĩ mũ ag tỹ junjun kỹ sóg ã ki jẽmẽnh mũ,” he mũ. Kỹ tóg soldado ag mỹ: “Herodes tỹ vẽnh jyvẽn jafã krẽm ti nĩm,” he mũ.
Kurã tỹ 5 (ke) tũg kỹ pã'i tỹ Ananias vỹ tá jun mũ, Cesaréia tá. Topẽ tũ to pã'i mág vẽ. Kófa ag vỹ junjun mũ gé, ti mré. Ag kã mĩ ũ vỹ tỹ advogado nĩ, ti jiji hã vỹ: Tértulo, he mũ. Kỹ ag tóg governador mỹ Paulo tó mũ, ón kỹ ti kato vĩ kỹ.
Kỹ tóg Paulo jé prẽr mũ. Kỹ Tértulo tóg: “Félix', há tãvĩ ã tóg jẽ. Ẽg ki ã tóg rĩr há tãvĩ han tĩ, kỹ ẽg tóg jatun mỹ nỹtĩ. Ã tỹ nén to jykrén mũ kar tóg ẽg mỹ há nĩ,” he mũ.
“Hã kỹ ẽg tóg ã to há tãvĩ nỹtĩ. Ã to ẽg jykrén há han tĩ. Kurã kar ki ẽg tóg ã to vĩ há han tĩ.
Kỹ ẽg tóg ã mré nén ũ sĩ to vĩnh kãmũ mũ. Kutar ã nĩ, ẽg ki rĩr há han kỹ, hã kỹ ẽg tóg ã mré vĩ mág han sór tũ nĩ. Ẽg to há ã nĩ, hã kỹ ã tóg ẽg vĩ mẽ sór mũ,” he tóg.
“Tag ti vỹ vĩ kónãn tĩ. Judeu kar ag krĩn kónãn tóg tĩ, kỹ ag tóg tĩ tugrĩn vẽnh kãpugpóv kỹ nỹtĩ. Ga kar mĩ tóg ke tĩ. Kỹ tóg tỹ Nazaré tá ke ẽn mré ke ag pã'i mág nĩ gé,” he tóg, Paulo to.
“Kỹ tóg Topẽ ĩn kavénh sór mũ gé, hã kỹ ẽg tóg ti kãgmĩ. Ẽg tỹ ẽg jykre ki ti jyvẽn ke vẽ vẽ,” he tóg.
“Hã ra Lísias tóg kãtĩ mũ, soldado ag pã'i mág ẽn ti. Kỹ tóg ẽg kuju ki ti kãgmĩ kỹ ti tỹ hãn ke mũ, jũ kỹ,” he tóg.
“Kỹ tóg ti kato vĩ mũ ag mỹ ké, ag tỹ ã venh kãmũ jé. Ã tỹ vẽse tag ki jẽmẽ kỹ ã tóg venh ke mũ. Ki hã ẽg tóg tó tĩ. Ã mỹ ti tónh ke mũ,” he tóg, Tértulo ti. Ti tỹ Paulo to ón hã vẽ.
Kỹ Judeu ag tóg: “ti tỹ ki hã tó vẽ,” he mũ gé.
Kỹ Félix tóg Paulo mỹ ti nĩgé ven mũ, ti vĩ jé. Kỹ tóg: “prỹg tỹ hẽn ri ke ki ã tóg tỹ pã'i mág nĩ, Judeu ag mỹ. Hã kỹ tóg sỹ ã mỹ inh jykre tón kỹ inh mỹ sér tĩ,” he mũ.
“Kurã tỹ 12 (ke) pãtén tũ tóg nĩ, sỹ Jerusalém tá jun ti. Sỹ tá Topẽ tũ han jé sóg ra tĩg ja nĩgtĩ. Vẽnh kar vỹ tá inh ve ja nĩgtĩ. Ag hỹn ã mỹ tónh ke mũ, ã tỹ ag ki jẽmẽn kỹ.
Hã ra sóg jatun mỹ isũ han tĩ ja nĩ. Topẽ ĩn krẽm sóg ũ vĩ kafãn ja tũ nĩ. Vẽnh génh han ja tũ sóg nĩ gé. Nén ũ kórég han ja tũ sóg nĩ gé.
Ag tỹ inh kato vĩ mũ pijé tỹ ki hã ke nĩ'. Ã tỹ ve há han kỹ ã tóg ki kanhrãn nĩnh mũ.
Kỹ sóg ã mỹ ki hã tónh ke mũ ha. Inh jógjóg ag tỹ Topẽ jykre han ja ẽn hã han isóg tĩ gé, ag ri kén. Kỹ sóg vãsỹ Topẽ vĩ rán kỹ nĩ ẽn kri fig tĩ gé, ũ tỹ Topẽ vĩ tó tĩ ag tỹ nén rán ja ẽn ti, Moisés mré hã. Hã ra sóg vẽjykre tãg tag han mũ gé, Topẽ tỹ ũri ẽg mỹ nén tó mũ ti,” he tóg.
“Hã ra sóg ag ri kén Topẽ tỹ nén han ke mũ ẽn ve sór mũ. Ti tỹ ẽg ter kar kỹ ẽg rĩn mãn ke ẽn ve sór isóg mũ. Ũn jykre kuryj ag rĩn mãn jé tóg ke mũ, ũn jykre pãno ag ke gé,” he tóg.
“Kỹ sóg tĩg há han sór mũ, ũ tỹ iso: nén ũ kórég han ti huri, he tũ nĩn jé. Topẽ rĩnve sóg tĩg há han sór mũ,” he tóg.
“Vãhã sóg Jerusalém tá jun mãn. Prỹg tỹ hẽn ri ke ki sóg tá jun ja tũ nĩ vẽ. Hã ra sóg ra vyr, isỹ inh povo ki ũn jagtar fag mỹ nén ũ vin jé, isỹ Topẽ mỹ nén ũ pũn jé ke gé.
Vẽnh jãnhkrig ja sóg nĩ, ẽg jykre ki. Kỹ sóg jatun mỹ Topẽ ĩn kã ra rã ja nĩ. Vẽnh génh han tũ sóg nĩ.
Hã ra Judeu tỹ Ásia tá ke ag vỹ tá inh ve ja nĩgtĩ gé. Ẽn ag tỹ tag ki inh kato vĩ kỹ tóg há tĩ vẽ.
Hã ra ũ tỹ ki nỹtĩ ag tỹ ã mỹ inh jykre kórég tónh ke vẽ. Vẽnh jyvẽn tĩ ag vỹ inh ki jẽmẽ ja nĩ, kỹ tag ag vỹ tá nỹtĩ ja nĩ. Hã ra ag tóg tá isỹ nén ũ vẽnh mỹ han ve ja tũ nĩ.
Vẽnh vĩ pir hã tỹ sóg jamã hára tó ja nĩ, ag rĩnve, hã vỹ: Topẽ tỹ ũn ter mũ rĩn mãn ke ẽn kri sóg fig mũ, hã kỹ ãjag tóg ũri iso jũgjũ mũ, he ja sóg nĩ ag mỹ,” he tóg, Paulo ti.
Kỹ Félix tóg kurã ũ kã ti ve mãn sór mũ. Jesus jykre ki kanhró tóg nĩ. Hã kỹ tóg: “pã'i tỹ Lísias kãtĩg kỹ sóg ãjag ki jẽmẽ kãn mũ,” he mũ.
Kỹ tóg capitão mỹ: “ti fẽg han ra. Ti jagãgtãn ra. Ti mré ke ag tỹ ti mỹ nén ũ nĩm kỹ tóg há nĩ. Ti mỹ nenh tũg nĩ,” he mũ.
Si há tũ ra Félix vỹ Paulo vĩ mẽ mãn sór mũ, ti prũ tỹ Drusila fi mré. Judeu fi vẽ. Kỹ tóg ti jé prẽr mũ sir, ti tỹ fag mỹ Jesus Cristo ki rã kãmén há han jé.
Kỹ tóg fag mỹ vẽjykre kuryj kãmén há han mũ sir. Ẽg tỹ vẽso jykrén kỹ nén ũ vẽnh mỹ han ke tũ kãmén tóg mũ gé. Topẽ tỹ kar kỹ ẽg jykre tugnỹm ke tó tóg mũ. Kỹ Félix tóg jũrũn' ke mũ sir, ti tỹ ti jykre pãno to jykrén kỹ. Kỹ tóg ti mỹ: “ha ver tĩg. Kejẽn sóg ã ki jẽmẽ mãn mũ gé,” he mũ.
Hã ra tóg Paulo ki jãnkamy mãn sór mũ gé, ti tỹ ti kavãn jé. Hã kỹ tóg kãnhmar ti jé prẽr mãn', ti jé prẽr mãn' he mũ, ti mré vẽmén jé.
Hã ki prỹg régre tóg tũg mũ sir. Kỹ Félix jẽgja kã ũ tóg jẽ mũ sir, hã vỹ: Pórcio Festo, he mũ. Kỹ Félix tóg Judeu ag to vĩ há han sór mũ, ag tỹ ti to jykrén há han jé, ti nón. Hã kỹ tóg Paulo kavãg tũ nĩ. Se kỹ tóg jẽ nĩ.
Hã kỹ Festo vỹ tỹ Governador nĩ sir. Ti tỹ kurã tãgtũ ki tỹ pã'i mág nĩn kỹ tóg ẽmã tỹ Cesaréia tá kutẽ kỹ ẽmã tỹ Jerusalém ra tĩ mũ.
Tá Topẽ tũ to pã'i mág ag vỹ Paulo kato vĩ mág han mũ. Kỹ ag tóg Governador mỹ:
“ã tỹ ẽg to há nĩn kỹ vẽnh vĩ jẽnẽm nĩ, Paulo tỹ Jerusalém mĩ kãtĩg jé,” he mũ. Hã ra ag tóg ẽpry kri ti tén sór mũ.
Hã ra tóg ag mỹ: “Cesaréia tá tóg se kỹ jẽ. Jó sóg kãnhmar ra tĩg mũ gé,” he mũ.
“Tá sóg ãjag mré ti jykre kórég venh mũ,” he tóg.
Kỹ tóg Jerusalém tá nĩ sĩ han mũ ver, kurã tỹ 8 (ke) hỹn hẽn ri ke mũn, ke tũ nĩ kỹ kurã tỹ 10 (ke) hỹn. Kỹ tóg Cesaréia ra vỹn ke mũ. Tá jun kỹ tóg tỹ vaj kỹ ti tỹ kri nĩg kỹ ag jyvẽn jafã kri nĩ mũ. Kỹ tóg soldado mỹ: “Paulo pére kãtĩg,” he mũ.
Ti katĩg kỹ pã'i ag tóg ti jy nỹtĩ mũ, Jerusalém tá kãmũ kỹ. Ti kato ag tóg vĩ tỹ hẽn ri ke han mũ. Ti jykre pãno tugtó ag tóg mũ sir, ón kỹ, hã ra tóg ag mỹ ki krov tũ nĩ.
Kỹ Paulo tóg vẽnh kãmén kỹ ag mỹ: “Judeu ag jykre mranh ja tũ sóg nĩ. Topẽ ĩn kavénh ja tũ sóg nĩ gé. Kỹ sóg ẽg kar pã'i mág tỹ Imperador vĩ mranh ja tũ nĩ gé,” he mũ.
Hã ra Festo tóg Judeu ag mỹ nén ũ há han sór mũ. Hã kỹ tóg ti mỹ: “mỹ ã tỹ Jerusalém ra tĩg jé há? Sỹ tá ã jykre venh há tóg tĩ,” he mũ.
Hã ra tóg Paulo mỹ ag tỹ tá ti tén ha mẽ tĩ, hã kỹ tóg: “nejé,” he mũ. “Ẽg pã'i mág tỹ Imperador jẽgja ki ã tóg inh ki jẽmẽg mũ. Ã tỹ tag ki inh jykre venh ke vẽ,” he tóg. “Judeu ag mỹ sóg vẽjykre pãno han ja tũ nĩ.
Isỹ ũ tén kỹ sỹ to ter ke vẽ vẽ. Hã ra ag tóg ón kỹ inh kato vĩ mũ. Hã kỹ tóg ã tỹ ag mỹ inh fẽg kỹ vẽnh mỹ tĩ. Ẽg pã'i tỹ Imperador hã tóg ti pin kỹ inh jykre venh ke mũ,” he tóg, Paulo ti.
Kỹ Festo tóg ti mré jykrén mũ ag mré vĩ mũ, kỹ tóg ti mỹ: “ã tỹ Imperador ve sór kỹ ã tóg ti venh tĩg ke mũ, Roma ra,” he mũ.
Si há tũ ra Judeu ag pã'i mág tỹ Agripa vỹ Cesaréia tá jun mũ, ti ve tỹ Berenice fi mré. Fag tỹ Festo fag to pygsa vẽ.
Kejẽn Festo tóg ti mỹ Paulo kãmén mũ. “Félix vỹ vẽse ũ kavãn ja tũ nĩ,” he tóg.
“Kỹ Judeu ag pã'i mág ag tóg inh mỹ ti kãmén. Jerusalém tá ag tóg ti kato vĩ, isỹ ag mỹ: ha ti vóg kónãn, he jé,” he tóg.
“Kỹ sóg ag mỹ: ẽg jykre tóg ge tũ nĩ, he mũ. Tỹ ẽg Romano nỹtĩ. Kỹ ẽg pijé kãnhmar ũ to: ti tén ra, he tĩ', he sóg. Ti kato vĩ mũ ag tỹ ti rĩnve inh mỹ ti jykre kórég tónh ke vẽ. Kar kỹ tóg vẽnh kãmén ke mũ. Tag pãte ẽg tóg ti vóg kónãn ke mũ. Ẽg jykren hã vẽ, he sóg ag mỹ,” he tóg.
“Hã kỹ ag tóg tag ki junjun ja nĩ. Kỹ sóg vẽsỹmér ag ve ja nĩ, tỹ vaj kỹ. Inh nĩg jafã kri nĩ kỹ sóg Paulo jé prẽr ja nĩ.
Kỹ ag tóg ti kato vĩ ja nĩ. Hã ra ag tóg isỹ nén to jykrén mũ tó ja tũ nĩ.
Ag Topẽ jykre hã tó ag tóg mũ. Ũn ter mũ tó ag tóg mũ, ag tỹ ũn to: Jesus, he mũ ẽn ti. Hã ra Paulo tóg ti to: rĩr ti jẽ nĩ, he mũ,” he tóg.
“Kỹ tóg sỹ to jykrén tũ tĩ. Kỹ sóg Paulo mỹ: ã mỹ Jerusalém ra tĩg ke tũ nĩ? hé.
Hã ra Paulo tóg Imperador ve sór mũ, ti hã tỹ ti jykre ve jé. Hã kỹ sóg ver ti fẽg han. Kejẽn sóg Imperador ra ti jẽnẽnh mũ,” he tóg, Festo ti, Agripa mỹ.
Kỹ tóg ti mỹ: “sỹ ti vĩ mẽnh há tóg tĩ,” he mũ. Kỹ tóg: “vaj kỹ ã tóg ti vĩ mẽnh mũ,” he mũ.
Tỹ vaj kỹ Agripa vỹ kãtĩ mũ, Berenice fi mré. Kur sĩnvĩ rĩnh kỹ fag nỹtĩ, pã'i mág kur ti. Tenente ag mré fag tóg kãmũ mũ, ũn mág ag mré ke gé. Ðn mág kã ra ag tóg ge mũ. Kỹ Festo tóg Paulo jé prẽr mũ sir.
Kỹ tóg: “pã'i tỹ Agripa', tag ki ke kar', tag ti ve ra ha,” he mũ. “Judeu kar ag tóg Jerusalém tá inh mré ti to vĩ. Tag ki junjun kỹ ag tóg inh mré ti to vĩ mũ gé. Prẽnprẽr ag tóg, ti ter jé,” he tóg.
“Hã ra tóg nén ũ vẽnh mỹ han ja tũ nĩ, ti tỹ to ter jé. Kỹ tóg Imperador ve sór mũ. Hã kỹ sóg ti jẽnẽnh ke mũ,” he tóg.
“Hã ra tóg sỹ ti to nén rán ke mũ ki krov tũ nĩ ver. Hã kỹ sóg ti jé prẽr, ã tỹ ti ve jé, inh mré. Ã tỹ ti ki jẽmẽ kỹ sóg sỹ nén rán ke mũ ki kanhró nĩnh mũ.
Sỹ ti to nén ũ rán tũ ra ti jẽnẽ kỹ tóg vẽnh mỹ nỹnh mũ,” he tóg, Festo ti.
Kỹ Agripa tóg Paulo mỹ: “ã tỹ vẽnh kãmén kỹ tóg há tĩ,” he mũ. Kỹ tóg:
“Ã hã ne tóg Judeu jykre kar ki kanhró nĩ',” he mũ. “Hã kỹ tóg inh mỹ há tĩ, ã tỹ ũri inh jagfy vĩ kỹ,” he tóg.
“Judeu ag tỹ inh kato vĩ kãmén kãn jé sóg ke mũ.
Judeu kar vỹ inh ki kanhró nỹtĩ, isĩ kã. Inh mur ja tá ag inh vé, isỹ Jerusalém tá nĩn kỹ ke gé.
Isĩ kã sóg ẽg jykre han kãn mũ. Ki kanhró ag tóg nỹtĩ. Tỹ sóg Fariseu nĩ, jó Fariseu ag vỹ ẽg jykre kar to tar nỹtĩ.
Ge ra ag tóg inh kato vĩ mũ. Topẽ vỹ ẽg jógjóg ag mỹ: “rĩr mãn jé ãjag tóg ke mũ, ãjag ter kỹ,” he ja nĩgtĩ. Ti vĩ tag kri sóg nĩm mũ, hã kỹ ag tóg inh kato vĩ mũ.
Povo tỹ 12 (ke) vỹ tỹ ẽg nỹtĩ. Ẽg kar vỹ Topẽ jykre han tĩ, kurã kar ki. Ẽg tỹ ter kar rĩr mãn jé, hã jé ẽg tóg Topẽ jykre han tĩ, pã'i tỹ Agripa'. Sỹ Topẽ vĩ kri fi hã tugrĩn Judeu ag tóg inh kato vĩ mũ.
Mỹ ã mỹ vẽnh mỹ, Topẽ tỹ ũn ter mũ rĩn mãn ke ti'? Vẽnh mỹ tũ tóg nĩ,” he tóg.
“Hã ra sóg vãsỹ Jesus kato tẽ ja nĩgtĩ gé. Ũ tỹ ti ki ge kỹ nỹtĩ ag vóg kónãn jagy han ja sóg nĩgtĩ vẽ, fag mré hã.
Jerusalém tá sóg Jesus tũ ag sigse ja nĩgtĩ gé. Topẽ tũ to pã'i mág ag vỹ inh mỹ tag to vẽnh rá han ja nĩgtĩ. Ag tỹ Jesus mré ke ag kã mĩ ũ tén kỹ tóg inh mỹ há ja tĩgtĩ gé.
Ẽg vẽnh kanhrãn jafã krẽm isóg ag vóg kónãn ja nĩgtĩ gé, ag tỹ Jesus tovãnh jé, ag tỹ ti mỹ vĩ kónãn jé. Ag to sóg jũ tãvĩ ja nĩgtĩ gé, inh fe tỹ gỹm ken kỹ. Kỹ sóg ẽmã ũ ra ag nón tĩg ja nĩgtĩ gé, ag vóg kónãn jé,” he tóg, Paulo ti.
“Hã kỹ sóg ẽmã tỹ Damasco ra tĩg ja nĩgtĩ gé. Topẽ tũ to pã'i mág ag vỹ inh mỹ to vẽnh rá han ja nĩgtĩ, inh mỹ: ha tĩg, hen kỹ.
Ẽpry kri sóg jẽngrẽ tar vé, rã tỹ ẽg nĩno kã sa ra, kanhkã tá. Rã kãfór vẽ, jẽngrẽ ẽn, ha mẽ. Inh ki tóg kómkóm ké, inh mré mũ ag ki ke gé.
Kỹ ẽg kar tóg vár mũ, ga kri. Kỹ sóg vẽnh vĩ mẽ. Hebreu vĩ ki tóg inh mỹ: Saulo', Saulo', he mũ. Ã hã ne tóg isũ ag vóg kónãn tĩ', he tóg. Ã vóg isóg mũ, ka junun kri ferro ẽn tỹ, kỹ tóg ã tỹ inh kato vãsãn kỹ ã mỹ kaga jagy tĩnh mũ, ha vem nĩ, he tóg inh mỹ.
Kỹ sóg ti mỹ: “ã tỹ ũ nĩ?“ he mũ. Kỹ tóg inh mỹ: “tỹ sóg Jesus nĩ,” he mũ. “Ã tỹ ũn vóg kónãn sór tĩ ẽn vỹ tỹ inh nĩ,” he tóg.
“Jẽg ra,” he tóg. “Ã mỹ sóg vẽnh ven, ã tỹ inh kãmén jé. Ã mỹ sóg vẽnh ven mãn ke mũ gé, kejẽn. Tag kar tó jé ã tóg ke mũ.
Ã povo mỹ sóg ã jẽnẽnh mũ, fóg ag mỹ ke gé, kanhgág ag mỹ ke gé. Hã ra sóg ã jy nĩgãn ke mũ,” he tóg.
“Ag kanẽ nugnón sór inh mũ. Ag tỹ vẽjykre pãno han kỹ tóg ag kã ki kuty nĩ sir, hã ra sóg ag kã ki jẽngrẽ han sór mũ. Japo krẽm ag nỹtĩ. Hã ra sóg ag kygvãn sór mũ. Ag tỹ inh vĩ mranh tỹ sóg vẽnh pãte fón sór mũ, ag tỹ ũ tỹ inh ki ge kỹ nỹtĩ ag mré kanhkã tá junjun jé, he tóg inh mỹ, Jesus ti,” he tóg, Paulo ti.
“Kỹ sóg ti vĩ mranh tũ nĩ, Agripa',” he tóg. “Kanhkã tá nĩ kỹ tóg inh mré vĩ ja nĩgtĩ, Jesus ti, kỹ sóg ti vĩ han.
Damasco tá ke ag mỹ sóg tó vén, kar Jerusalém tá ke ag mỹ ke gé, ga tỹ Judéia tá ke kar ag mỹ ke gé. Judeu kar ag mỹ sóg tó mũ. Kar sóg fóg ag mỹ tó mũ gé sir, kanhgág ag mỹ ke gé, ag tỹ ag jykre pãno tovãnh jé, ag tỹ Topẽ jykre han jé sir, vẽnh kar tỹ ag jykre há ve jé,” he tóg.
“Isỹ tag han to Judeu ag tóg Topẽ ĩn krẽm inh kãgmĩ ja nĩgtĩ, isén jé.
Hã ra Topẽ tóg ijy nĩgãn mũ. Hã kỹ sóg ũri jẽ nĩ. Ti vĩ tó inh mũ, ũn mág ag mỹ, ũn kãsir ag mỹ ke gé. Vãsỹ Topẽ vĩ tó tĩ ag mré sóg tó mũ, Moisés mré hã.
Cristo jagtar ke tó ja ag tóg nĩgtĩ, ti ter kar kỹ rĩr mãn vén ke ti, ẽg jo. Kỹ tóg ẽg povo mỹ jẽngrẽ ri ke nĩ sir, fóg kar ag mỹ ke gé, kanhgág kar ag mỹ ke gé,” he tóg.
Ti tỹ tó kãn tũ ra Festo tóg jamã hára : “krĩ tũ ã nĩ, Paulo'! Ã tỹ vẽnh rá ve mág kỹ tóg ã krĩ tũ tĩ,” he mũ.
Hã ra tóg ti mỹ: “inh krĩ vỹ há nĩ, Festo',” he mũ. “Ki hã sóg tó mũ, to jykrén há han kỹ.
Agripa vỹ ki kanhró nĩ. Hã kỹ sóg ti ve kỹ mỹ'ãg tũ nĩ. Mẽ ti huri. Kỹ vẽnh kar vỹ ti mré ki kanhkó nỹtĩ gé.
Agripa', ã mỹ Topẽ vĩ tó tĩ ag tỹ nén tó mũ kri fig mũ'? Kri nĩm ã tóg mũ, ki kanhró sóg nĩ,” he tóg.
Kỹ Agripa tóg ti mỹ: “kỹ ã mỹ isỹ Cristo ki rã ve sór mũ'?“ he mũ.
Kỹ Paulo tóg ti mỹ: “hỹ, hã to sóg Topẽ mré vĩ mũ,” he mũ. “Ã tỹ inh mré Jesus ki rã kỹ tóg há tĩ vẽ, ã mré inh vĩ mẽg mũ ag ke gé. Isỹ se kỹ jẽ tag hã to sóg ã mỹ: inh ri kem nĩ, henh ke tũ nĩ,” he tóg.
Kỹ Agripa vỹ jẽgnẽ mũ sir, Festo ke gé, Berenice fi ke gé, ag mré nỹtĩ kar ag ke gé.
Kỹ ag tóg kãpa mũ. Kỹ ag tóg jagnẽ mỹ: “nén ũ kórég han ja tũ ti nĩ. Ge ra tóg se kỹ jẽ, hã ra,” he mũ.
Kỹ Agripa tóg Festo mỹ: “ti tỹ kavar kỹ jẽn hã vẽ vẽ, hã ra tóg pã'i mág tỹ Imperador ve sór mũ,” he mũ.
Hã kỹ Festo tóg kejẽn Paulo mỹ: “ã tỹ ga tỹ Itália ra tĩg ke nẽ ha,” he mũ. Kỹ tóg pã'i tỹ Júlio mỹ ti fẽg mũ. Soldado ag capitão vẽ, ũ tỹ tỹ Imperador mré ke ẽn ag. Ti mỹ tóg vẽse ũ ag vin mũ gé.
Kỹ ẽg tóg canoa mág kã ra ge mũ sir. Ẽmã tỹ Adramítio tá ke vẽ, canoa mág ẽn ti. Ag tỹ ga tỹ Ásia fyr ra mũ sór vẽ. Kỹ ẽg tóg goj kã mĩ mũ mũ, tá pa kỹ. Aristarco tóg ẽg mré tĩ mũ, ẽmã tỹ Tessalônica tá ke ẽn ti, ga tỹ Macedônia tá.
Tỹ vaj kỹ ẽg tóg ẽmã tỹ Sidom tá krỹg mũ sir. Kỹ Júlio tóg Paulo mỹ vĩ há han kỹ ti mỹ: “ã mré ke ag venh tĩg, ag tỹ ã ki rĩr jé,” he mũ.
Tá pa kỹ kãka tóg ẽg kato tẽ mũ. Hã kỹ ẽg tóg goj vãso tỹ Chipre kakãm mũ mũ. Ẽg jakãnh tá tóg nĩ.
Kỹ ẽg tóg goj kafã tũ kã mĩ mũ mũ, ga tỹ Cilícia fyr to, ga tỹ Panfília fyr to ke gé. Kỹ ẽg tóg ẽmã tỹ Mirra tá junjun mũ sir, ga tỹ Lícia tá.
Tá capitão tóg canoa mág ũ vég mũ. Ẽmã tỹ Alexandria tá ke vẽ. Kỹ tóg ga tỹ Itália ra tĩg sór mũ. Kỹ tóg ẽg mỹ: “ẽn kã ra ge jẽg,” he mũ.
Kỹ ẽg tóg kã mĩ mũ mũ. Komẽr hã ẽg tóg mũ mũ, kurã tỹ hẽn ri ke ki. Kỹ ẽg tóg vãhã goj vãso tỹ Cnido tá junjun mũ. Hã ra kãka tóg ẽg kato tẽ mũ gé. Kỹ ẽg tóg tá fĩn rãm tũ nĩ. Kỹ ẽg tóg goj vãso tỹ Creta kakãm mũ mũ, kãka tỹ ẽg tỹ vĩrĩn ke kỹ. Krĩ tỹ Salmona kakãm ẽg tóg mũ mũ, kãka krẽfĩn.
Creta fyr to hã tĩg tóg jagy tĩ. Kỹ ẽg tóg vãhã komẽr hã “canoa sag ja há” he mũ tá junjun mũ. Ẽmã ũ vỹ tá kakó nĩ, ti jiji hã vỹ: Laséia, he mũ.
Hã ra ẽg tóg komẽr hã mũ ja nĩgtĩ, hã kỹ kusa tóg kakó tĩ ha. Kỹ tóg goj kã mĩ tĩg kórég tĩ, kóho tugrĩn. Fénhta ũ pãtén tóg huri, Judeu ag tỹ vãkre jafã ti. Hã kỹ Paulo tóg ag mỹ:
“goj tóg kã mĩ tĩg kórég tĩ ha. Kỹ ẽg tóg jagtar mũ ha. Kỹ tóg inh mỹ canoa tỹ nĩnunh mỹ tĩg ha mẽ tĩ,” he mũ. “Kỹ ãjag tũ vỹ vãgfor mũ sir. Jó ẽg hẽn ri ke mũn kãgter ke mũ gé. Tag ki nỹtĩn kỹ ẽg kusa kã panh mũ,” he tóg.
Hã ra capitão tóg canoa tỹ tũn mũ vĩ mẽg mũ sir. Canoa vóg mũ vĩ mẽg tóg mũ gé. Hã kỹ tóg Paulo vĩ mẽg tũ nĩ sir.
Canoa sag ja ẽn tóg há sĩ nĩ, hã kỹ ag tóg tá kusa kã pa vãnh nỹtĩ. Hã kỹ ũn e ag tóg tá pa sór mũ, ag tỹ ẽmã tỹ Fenice tá kusa kã pa jé. Goj vãso tỹ Creta tá ẽmã ũ vẽ, canoa sag ja há ũ vẽ.
Hã ra kãka sĩ tóg komẽr hã kraug he mũ sir. Kỹ tóg ag mỹ há tĩ. Hã kỹ ẽg tóg tá pa kỹ Creta fyr kakó ra mũ mũ sir.
Vãhã kóho jũ tóg canoa kato tẽ mũ sir, ti jiji hã vỹ: Nordeste, he mũ. Creta tán kãtĩ mũ.
Hã ra ẽg tóg kóho jũ tag kato canoa vóg tỹ hẽ ri ke tũ nĩ, kỹ ẽg tóg ti vóg tovãnh mũ sir. Kỹ kóho tóg canoa va tĩ mũ.
Kỹ ẽg tóg goj vãso sĩ to hã mũ mũ, ti jiji hã vỹ: Cauda, he mũ. Hã ra ẽg tóg canoa sĩ nỹgnỹn kãmũ ja nĩ, ti se kỹ. Cauda tá ẽg tóg canoa mág kri ti fi han sór mũ, hã ra ẽg tóg to jagtar mũ, kóho to.
Vãhã ag tóg ti kãtãnfyn mũ. Kar ag tóg canoa mág tógfĩg mũ, ti tỹ vãm ke tũ nĩ jé. Hã ra ag tóg rỹnhrỹj kamẽg mũ, rỹnhrỹj tỹ Sirte he mũ ẽn. Ga tỹ Líbia fyr tá ti nỹ. Hã kỹ ag tóg kur tỹ canoa kri sa ẽn kunũg mũ sir, kãka tỹ ti tĩn tũ nĩ jé.
Hã ra ẽg tóg kóho jũ to jagtar mũ. Kỹ ag tóg tỹ vaj kỹ canoa tỹ rĩg tĩ ẽn kuju vãm mũ sir, goj ki.
Tỹ vaj ũn kỹ ẽg tóg jagãgtar pẽ nỹtĩ, kỹ ẽg tóg vãvãm kãn mũ sir, canoa kã ki nỹtĩ ẽn, ti tralha ti. Ẽg kar tóg ag mré vãvãm mũ sir.
Kurã tỹ hẽn ri ke ki ẽg tóg rã vég tũ nĩ, krĩg ke gé. Kóho jũ ẽn tóg ẽg kato tẽ mũ. Kỹ tóg ẽg mỹ ẽg kãgter ha mẽ tĩ. “Ẽg hỹn krenkren ke tũ nĩ ha,” he ẽg tóg.
Hã ra ẽg tóg jẽg tũ ja nĩ, kurã tỹ hẽn ri ke ki. Kỹ Paulo tóg ag to tĩg kỹ: “ãjag tỹ inh vĩ kri finh ke vẽ vẽ,” he mũ. “Ẽg tỹ Creta tá kãpa tũ nĩ ra ẽg jagtar ke tũ nĩ vẽ, kỹ ãjag tóg ãjag tỹ nén ũ kren ke tũ nĩ vẽ.
Hã ra ãjag fe ti tỹ rỹnh kem nĩ. Ẽg kar vỹ krenkren mũ. Canoa hã vỹ tũ' henh mũ'.
Kuty tag kã Topẽ tỹ jẽnẽ jafã tóg inh mré vĩ mũ. Inh Senhor hã vẽ, ũ tỹ ti jẽnẽg mũ ti, hã vỹ: Topẽ, he mũ,” he tóg.
“Ti tỹ jẽnẽ jafã tóg inh mỹ: kamẽg tũg nĩ, Paulo', he mũ. Pã'i mág tỹ Imperador ve jé ã tóg ke mũ, kỹ Topẽ tóg ã mré mũ ag kar vin, ag tỹ ã mré krenkren jé, he tóg.
Kỹ ãjag fe ti tỹ há' hem nĩ. Topẽ vĩ kri sóg fig mũ. Ti tỹ inh mỹ tó mũ vỹ ge nĩ.
Jó tóg ẽg tỹ canoa tỹ goj vãso to tĩn há tĩ,” he tóg, ag mỹ, Paulo ti.
Semana régre vẽ sir, ẽg tỹ goj kafã tũ mĩ mũ kri. Goj kafã tũ ẽn jiji hã vỹ: Mediterrâneo, he mũ. Kuty kuju ki canoa vóg tĩ ag tóg: “ga hỹn kakó nĩ ha,” he mũ.
Kỹ ag tóg goj kãmun mũ sir. Kỹ tóg 36 metros he mũ. Kãnhmar ag tóg kãmun mãn, kỹ tóg 27 metros he mũ sir.
Kỹ ag tóg pãró kamẽg mũ, ẽg tỹ kã tag kenh ha mẽ tĩn kỹ. Kỹ ag tóg canoa nér tá ti se jafã tỹ 4 (ke) vin mũ. Ferro ũ vẽ, ti se jafã ti. Ti tỹ rỹnhrỹj kã kã nỹ kỹ canoa tóg tá krỹg he mũ. Kỹ tóg ag tỹ kurã venh há tĩ, canoa vóg tĩ ag.
Kỹ ag tóg canoa sĩ ẽn térem mũ, goj ki. Canoa se jafã tỹ ag tóg kã ki vin mũ, ag tỹ ón kỹ canoa krĩ tá vin jé. Hã ra ag tóg canoa mág ré kỹ ga ra mũ sór mũ.
Hã ra Paulo tóg vég mũ. Kỹ tóg capitão mỹ: “ag tỹ pa kỹ ãjag tóg krenkren ke tũ nĩ,” he mũ.
Kỹ soldado ag tóg vãfe kym mũ sir, ag tỹ vãfe tỹ canoa sĩ térem kỹ. Kỹ canoa sĩ ẽn tóg kutẽ mũ sir.
Tỹ vaj ken kỹ Paulo tóg vẽnh kar jyvẽn mũ, ag jẽn jé. Kỹ tóg: “semana régre vẽ ha, ãjag fe von kỹ. Nén ũ kãmẽg tũ ãjag nỹtĩ ver,” he mũ.
“Pũ ko ra, ãjag tỹ tar há ki krenkren jé. Ũ vỹ ter ke tũ nĩ, kỹ ũ vỹ kaganh ke tũ nĩ gé,” he tóg.
Kar kỹ tóg pũ mãg mũ sir. Vẽnh kar rĩnve tóg Topẽ mré vĩ mũ, kỹ tóg kupãn kỹ ko mũ sir.
Kỹ vẽnh kar tóg fe tar nỹtĩ sir. Kỹ ag tóg ko mũ gé sir.
276 (ke) ẽg nỹtĩ, canoa mág ẽn kã ki.
Ẽg tỹ ko kar kỹ ag tóg goj ki trigo kugjẽg mũ, canoa tỹ kãnhvy' hen jé.
Tỹ vaj kỹ ag tóg vég mũ sir, hã ra ag tóg goj vãso ẽn ki kagtĩg nỹtĩ. Kỹ ag tóg tá rỹnhrỹj vég mũ sir. Tá kóho tóg sĩ nĩ. Kỹ ag tóg ra canoa tĩn sór mũ.
Kỹ ag tóg ferro ẽn kykym mũ sir, goj kã ki. Kỹ ag tóg canoa vóg jafã kygvãg mũ gé. Canoa krĩ tá ag tóg kur kujén mũ, kóho kato.
Hã kỹ ẽg tóg rỹnhrỹj ẽn to mũ mũ sir. Kỹ goj régre tóg jagnẽ ki jun kỹ nĩ. Kỹ canoa tóg rỹnhrỹj kã ra rã mũ sir. Ti krĩ tóg krẽm rã mũ, kỹ tóg sir tar mũ. Kỹ canoa nér tóg kam ke mũ sir, goj jũ kỹ. Kỹ tóg mráj kãn mũ.
Kỹ soldado ag tóg vẽnh sigse ag kãgtén sór mũ, ag tỹ mrogmro kỹ vẽnh pigju tũ nĩn jé, ag krenkren tũ nĩn jé.
Hã ra capitão tóg Paulo kren han sór mũ. Kỹ tóg ag mỹ: “ke tũg ra. Ãjag tỹ tũgnũm há nỹtĩn kỹ goj kã ra ge vén inhhã, ãjag tỹ ga ra ge vén jé,” he mũ.
“Ãjag tỹ tũgnũm kórég nỹtĩn kỹ ka kri nỹm nĩ, canoa mránhmráj kri,” he tóg, capitão ti. Hã kỹ ẽg kar tóg ga tá junjun mũ, krenkren kỹ.
Ẽg tỹ ga tá nỹtĩn kỹ ẽg tóg ga jiji mẽg mũ, hã vỹ: Malta, he mũ.
Tá ke ag tóg ẽg jagãgtãn mũ. Kỹ ag tóg pĩ han mũ. Ẽg mỹ ag tóg: “kãge jẽg ra,” he mũ, ta kutẽ kỹ, kusa jagy tĩn kỹ.
Kỹ Paulo tóg pĩnh tĩ mũ, kỹ tóg pĩ ki nĩn mũ. Hã ra pỹn tóg pĩ kã kã nỹ ja nĩ. Rỹ mẽ kỹ tóg tim ke kỹ Paulo prãg mũ, ti nĩgé ki.
Kỹ tá ke ag tóg pỹn ẽn vég mũ, ti tỹ ti nĩgé to sa kỹ. Kỹ ag tóg jagnẽ mỹ: “ũ tén tĩ hỹn vẽ. Goj tán kren, hã ra tóg ti tỹ nén han jan kajãm mũ,” he mũ, Paulo to.
Kỹ tóg pỹn tỹ pĩ ki kãvén mũ. Hã ra tóg kaga tũ nĩ, ti nĩgé ti, Topẽ tỹ ti tỹ há' hen kỹ.
Hã ra ag tóg ti tugnỹm mũ, ti kãnhpar ve jé, ke tũ nĩ kỹ ti ter kỹ kutẽ ve jé. Hã kỹ ag tóg ti vég nỹtĩ, óra tỹ hẽn ri ke ki. Hã ra tóg hẽ ri ke tũ nĩ. Kỹ tóg ag mỹ e tĩ, kỹ ag tóg ti to jykrén mãn mũ. “Topẽ hỹn,” he ag tóg mũ, ón kỹ, Paulo to.
Goj vãso tá ke ẽn ag kãfór vỹ tỹ Públio nĩ. Tá tóg ĩn nĩ, ti japỹ tá. Ẽg tỹ tugtón nỹtĩ tag tá tóg kakó nĩ, ti ĩn ti. Kỹ tóg ẽg mỹ: “kãge jẽg ra,” he mũ. Ti mré ẽg tóg kurã tãgtũ han mũ.
Hã ra Públio panh tóg kaga nỹ nĩ, jãgfa kyvénh han kỹ. Kỹ tóg to rỹg nỹ nĩ gé. Kỹ Paulo tóg ti venh rã mũ. Kỹ tóg ti to Topẽ mré vĩ mũ. Ti nĩgé tỹ tóg ti mẽg mũ, kỹ tóg há' he mũ sir.
Ti han kỹ vẽnh kagyga kar ag vỹ tá junjun mũ sir, goj vãso ẽn tá. Kỹ tóg ag tỹ há' he kãn mũ gé, Paulo ti.
Kỹ ag tóg ẽg ki rĩr há han mũ. Ẽg tỹ kar kỹ canoa ũ kã ra ge kỹ ag tóg ẽg mỹ ẽg tỹ nén ve sór mũ kar ẽn vin mũ.
Kysã tãgtũ tũg kỹ ẽg tóg canoa ũ kã ra ge mũ sir. Ẽmã tỹ Alexandria tá ke vẽ gé. Tá tóg kusa fĩn rãm ja nĩ. Ti rá vỹ tỹ ti vẽgni kãgrá nĩ. Romano ag topẽ ũ vẽ, ti vẽgni kãgrá ti.
Tá pa kỹ ẽg tóg ẽmã tỹ Siracusa tá krỹg mũ. Kỹ ẽg tóg tá kurã tãgtũ tũg mũ.
Tá pa kỹ ẽg tóg ẽmã tỹ Régio tá junjun mũ. Tỹ vaj kỹ kãka tóg ẽg vóg há han mũ. Hã kỹ ẽg tóg kurã régre tũg kỹ ẽmã tỹ Pozuoli tá junjun mũ sir.
Tá ẽg tóg Jesus mré ke ag vég mũ, kỹ ag tóg ẽg mỹ: “ẽg mré semana tũg nĩ ver,” he mũ. Kar kỹ ẽg tóg ẽmã tỹ Roma ra mũ mũ sir.
Roma tá ke ag tóg ẽg kãmũ mẽ ja nĩ, Jesus mré ke ag. Kỹ ag tóg ẽg venh kãmũ mũ. Ẽmã tỹ Ápio he mũ ẽn tá ag tóg ẽg kato tẽgtẽ mũ, ẽmã tỹ Venda Tãgtũ he mũ ẽn tá ke gé. Paulo tỹ ag ve kỹ ti fe tóg mrin ke mũ. Kỹ tóg Topẽ mỹ vĩ há han mũ. Ti krĩ tóg kãnhvy' he mũ sir.
Ẽg tỹ ẽmã mág tỹ Roma tá junjun kỹ Paulo tóg vyr mỹ nĩ nĩ. Vẽse ũ ag mré tóg nĩ tũ nĩ. Soldado pir hã tóg ti ki rĩr mũ. Capitão tóg ti mỹ tag to: “he,” he ja nĩ.
Kurã tãgtũ tũg kỹ Paulo tóg Judeu ag pã'i ag jé prẽr mũ. Kỹ tóg ag mỹ: “inh kanhkã', se kỹ inh jẽ, Jerusalém tá,” he mũ. “Kỹ ag tóg tá fóg tỹ Romano ag mỹ inh fẽg, isỹ nén ũ kórég han tũ hã ra, isỹ ẽg jykre mranh tũ hã ra,” he tóg.
“Fóg tỹ Romano ag tóg inh kavãn sór mũ vẽ, ag tỹ inh ki jẽmẽ kar kỹ. Isỹ nén han ja tũ to sóg ter ke tũ nĩ vẽ.
Hã ra Judeu ag tóg inh kato vĩ, hã kỹ sóg sir pã'i mág tỹ Imperador ve sór mũ, ag tỹ isén tũ nĩ jé. Hã ra sóg ẽg povo kavénh sór tũ nĩ, Imperador jo,” he tóg.
“Hã kỹ sóg ãjag jé prẽr mũ, sỹ ãjag ki jẽmẽ jé. Ẽg povo tỹ Judeu kar vỹ Cristo ve sór mũ. Sỹ Cristo kãmén hã to sóg se kỹ jẽ nĩ,” he tóg, Paulo ti.
Kỹ ag tóg ti mỹ: “ũ tóg ẽg mỹ ã to vẽnh rá han ja tũ nĩ, Judéia tá,” he mũ. “Kỹ ẽg kanhkã ũ tóg ẽg ki jun ja tũ nĩ gé, ti tỹ ẽg mỹ ã tỹ nén ũ kórég han mũ ẽn tó jé.
Hã ra tóg ẽg tỹ ã ki jẽmẽnh há tĩ, ã tỹ nén to jykrén mũ ti. Vẽjykre tãg tag kato ag tóg vĩ tĩ, vẽnh kar ag. Hã kỹ tóg ẽg tỹ ã ki jẽmẽnh há tĩ,” he ag tóg ti mỹ.
Kỹ ag tóg ti mỹ kurã nĩm mũ. Kỹ ũn e ag tóg vẽnh mãn mũ sir, ti tỹ ĩn krẽm nĩ ẽn tá. Ag mỹ tóg Topẽ tỹ tỹ ẽg pã'i nĩ kãmén mũ. Jesus kãmén tóg mũ, ag tỹ hẽn ri ke mũn ti ki ge jé. Moisés tỹ ag mỹ vẽjykre nĩm ja ẽn kãmén tóg mũ gé sir. Kusã ki kãmũ kỹ ag tóg tỹ vẽmén nỹtĩ ki kutyg mũ.
Kỹ tóg ũ ag mỹ há nỹ. Kỹ ag tóg kri fig mũ. Hã ra tóg ũ ag mỹ há tũ nĩ.
Hã kỹ ag tóg vẽnh kãpugpóv kỹ nỹtĩ. Kỹ Paulo tóg ag mỹ: “Topẽ kuprĩg tóg tó há han ja nĩ, ti tỹ Topẽ vĩ tó tĩ tỹ Isaías mỹ: ag mỹ tag tó, hen kỹ,” he mũ.
“Ẽg jógjóg ag mỹ tóg: povo tag mỹ: mẽ jé ãjag tóg ke mũ, ón kỹ, hã ra ãjag tóg to jykrén ke tũ nĩ, hem nĩ, he ja nĩ.
Kỹ ag tóg ki kagtĩg nỹtĩnh mũ. Krĩ tũ ag nỹtĩ. Nĩgrẽg kutu ag tóg nỹtĩ gé. Kanẽ kyvó ag tóg nỹtĩ gé, ag tỹ nén ũ ve sór tũ nĩn kỹ. Jẽmẽ sór tũ ag nỹtĩ, ag tỹ to jykrén sór tũ nĩn kỹ. Hã kỹ ag tóg inh ki ge sór tũ nĩ gé, kỹ sóg ag tỹ há' henh ke tũ nĩ gé,” he ja tóg nĩ, Topẽ ti, Isaías mỹ,” he tóg.
“Ãjag tỹ mẽ jãvãnh nỹtĩn kỹ fóg ag vỹ mẽnh mũ, kanhgág ag ke gé, Topẽ tỹ ag krenkren han sór mũ ti. Kỹ ag tóg ti mỹ: he, henh ke mũ,” he tóg, Paulo ti.
Kỹ Judeu ag tóg ti ré kỹ mũ mũ sir, jagnẽ vĩ kafãn kỹ.
Paulo vỹ prỹg régre tũg mũ, ti ĩn krẽm nĩn kỹ. Alugar hen kỹ tóg jẽ nĩ, ĩn ẽn ti, kỹ tóg kajãm mũ, ti jãnkamy tỹ. Kỹ tóg ũ tỹ ti mré vĩ sór mũ mỹ: “kãrã ra,” he ti.
Vẽnh kar mỹ tóg Topẽ tỹ tỹ ẽg pã'i nĩ kãmén mũ sir, fe tar han kỹ. Ẽg Senhor tỹ Jesus Cristo kãmén tóg mũ sir. Ũ tóg ti mỹ: “vĩ tũg ra,” he tũ nĩ, ti se kỹ nĩ hã ra.
Paulo tỹ rá vẽ. Isỹ ẽmã tỹ Roma tá ke ag mỹ rán hã vẽ. Jesus Cristo mỹ rãnhrãj tĩ vỹ tỹ inh nĩ. Ti hã tóg inh fẽg, isỹ tỹ apóstolo nĩ jé. Kỹ tóg inh kuprẽg gé, isỹ vẽnh kar mỹ vẽnh vĩ sér kãmén jé, Topẽ tỹ ẽg mỹ vẽnh vĩ jẽnẽ ja ẽn ti.
Topẽ vỹ vãsỹ ti vĩ tó tĩ ag mỹ: “ha inh kósin kãmén,” he ja nĩgtĩ,
hã vỹ: ẽg Senhor tỹ Jesus Cristo he mũ. Tỹ tóg vãsỹ pã'i mág tỹ Davi krẽ'krẽ ag kã ũ nĩ.
Kỹ tóg tỹ ẽprã ke nĩ, Davi ri ke. Hã ra tóg tỹ Topẽ kósin nĩ gé, hã kỹ tóg ti ter kar kỹ ti rĩn mãn ja nĩ. Topẽ vỹ ti tỹ ũn mág han mũ gé sir, ẽg Senhor tỹ Jesus tỹ.
Topẽ hã ne isar han', Jesus tugrĩn. Ti hã ne inh fẽg', isỹ tỹ apóstolo nĩn jé, isỹ fóg ag kar mỹ ti kãmén jé, kanhgág ag mỹ ke gé, ag tỹ ti ki ge jé, ti vĩ kri fi jé, ti jiji mẽ kỹ.
Ũ tỹ inh vĩ mẽg mũ vỹ tỹ ãjag nỹtĩ gé. Topẽ vỹ ãjag kuprẽg, hã kỹ ãjag tóg tỹ Jesus Cristo tũ nỹtĩ.
Kỹ sóg ãjag mỹ vẽnh rá jẽnẽg mũ, Topẽ tỹ ãjag to há nĩn kỹ. Roma tá ãjag tóg nỹtĩ. Hã kỹ sóg ẽg jóg tỹ Topẽ mỹ: “ag tar han nĩ, ag mỹ vẽjykre kusa nĩm nĩ,” he tĩ. Ẽg Senhor tỹ Jesus Cristo mỹ sóg ãjag tó tĩ gé.
Ha mẽ, vẽnh kar vỹ ãjag tỹ ti ki ge kỹ nỹtĩ tag mẽ huri, kỹ sóg ãjag to Topẽ mỹ vĩ há han tĩ, Jesus Cristo tugrĩn. Ti hã mré sóg vẽmén tĩ.
Ti hã mỹ sóg rãnhrãj tĩ. To krónh ke tũ sóg nĩgtĩ, hã kỹ sóg ti kósin kãme sér ẽn tó tĩ. Ti hã mré sóg ãjag jagfy vĩ tĩ gé, kỹ tóg ki kanhró nĩ. Kurã kar ki sóg ãjag kãmén tĩgtĩ.
Isỹ ti mré vẽmén kỹ sóg ãjag tó tĩ, sỹ kejẽn ãjag ve sór kỹ. Ti tỹ kejẽn ti mỹ há nĩn kỹ tóg inh mỹ: he, henh ke mũ.
Sỹ ãjag mỹ Topẽ kuprĩg tỹ inh kanhrãn ja ẽn kãmén sór vẽ, ãjag tỹ inh vĩ jẽmẽ kỹ tar nỹtĩ jé.
Kỹ ẽg tóg jagnẽ tar han ke mũ sir, ẽg tỹ jagnẽ jykre ven kỹ, ãjag tỹ isỹ Jesus ki rã kỹ nĩ ven kỹ, isỹ ãjag tỹ ti ki ge kỹ nỹtĩ ven kỹ ke gé.
Inh kanhkã', inh mỹ tóg ãjag tỹ tag ki kanhró nỹtĩnh há tĩ, ha mẽ: ãjag venh tĩg ke to sóg jykrén tỹ hẽn ri ke han huri, hã ra tóg inh mỹ ki króm ke ja tũ nĩ ver. Isỹ ãjag mỹ Topẽ vĩ kãmén sór vẽ, Roma ki ke ũ ag mỹ ke gé, ag kã mĩ ũ tỹ Topẽ ki ge jé.
Fóg kar ag mỹ sóg Topẽ vĩ tó tĩ, kanhgág ag mỹ ke gé, ũ tỹ nén ũ ki kanhró ag mỹ, ũ tỹ nén ũ ki kagtĩg ag mỹ ke gé. Topẽ vỹ inh mỹ: “ha ag mỹ tó, fag mỹ ke gé,” he ja nĩgtĩ.
Hã kỹ sóg Roma tá tó sór mũ gé, Topẽ vĩ sér ẽn ti.
Inh pijé Topẽ vĩ sér tag to mỹ'ãg sór mũ'. Topẽ hã ne tag to ẽg kren han tĩ', ẽg tỹ kri fin kỹ. Topẽ jykre tar hã vẽ. Judeu ag kren han sór tóg mũ, kar kỹ fóg kar ke gé, kanhgág kar ke gé, fag ke gé.
Tag hã ki ẽg tóg Topẽ jykre ki kanhró nỹtĩnh mũ, Topẽ vĩ sér hã ki. Ẽg tỹ ti ki rã hã kỹ ẽg tóg ti mỹ kuryj nỹtĩ. Hã kỹ tag tóg rán kỹ nĩ, ha mẽ: “ẽg tỹ Topẽ ki rã hã tugnĩn ẽg tóg ti mỹ kuryj nỹtĩnh ke mũ. Kỹ ẽg rĩnrĩr mãn ke mũ,” he ja tóg nĩ.
Hã ra Topẽ tóg jũ nĩ gé, kanhkã tá. Ũ tỹ ti ki ẽkrég tũ ag to tóg jũ mũ. Topẽ vỹ ag mỹ tỹ nén ũ tũ nĩ, hã kỹ ag tóg vẽjykre kuryj han sór tũ nĩgtĩ.
Topẽ jykre há nĩn ki kanhró ag tóg nỹtĩ vẽ, ag tỹ ki kanhrãn sór kỹ. Topẽ vỹ ẽg kar mỹ tag ven tĩ.
Ẽg pijé Topẽ vég tĩ'. Hã ra tóg nén ũ kar han, ẽg tỹ nén vég mũ kar. Ẽn vigve kỹ ẽg tóg ti jykre mág nĩ ẽn ki kanhró nĩ sir. “Ũ tỹ tag han mũ vỹ tỹ ũn mág nĩ. Ti jykre vỹ tar nĩ,” he jé ẽg tóg ke mũ. “Hã ra ag tóg ki kanhrãn jãvãnh nỹtĩ, hã kỹ Topẽ tóg ag to jũnh ke mũ.
Ti tỹ tỹ Topẽ nĩn ki kanhró ag tóg nỹtĩ vẽ. Hã ra ag tóg ti to: “Topẽ vẽ,” he tũ nĩgtĩ. Ti tỹ tỹ ũn mág nĩ tag tó sór tũ ag tóg nĩgtĩ. Ti mỹ ag tóg: “inh mỹ tóg há tĩ,” he tũ nĩgtĩ gé, ti tỹ ag ki rĩr há han mũ ra. Nén ũ há to jykrén ki kagtĩg ag nỹtĩ.
“Ki kanhró mág inh nĩ,” he ag tóg tĩ, hã ra ag tóg krĩ vẽnh mỹ nỹtĩ ha.
Kỹ ag tóg Topẽ pẽ tag jẽgja kã, ũn ter vãnh tag jẽgja kã ẽprã ke kãgrá fẽg mũ sir, ẽprã ke ag kãgter tĩ ra. Sẽsĩ kãgrá vin ag tĩ gé, misu tỹ fa tỹ 4 (ke) ag kãgrá ke gé, pỹn kãgrá ke gé. Tag vỹ ag mỹ tỹ topẽ nỹtĩ sir.
Hã kỹ Topẽ tóg ag tugvãnh mũ sir, ag tỹ ag tỹ nén to én mũ ẽn han sór nỹtĩn kỹ. Jagnẽ kavénh ag tóg mũ sir.
Topẽ vĩ kri fi jãvãnh ra ag tóg vẽnh ó hã kri fig tĩ. Ag tỹ ũ tỹ nén ũ kar han ja ẽn to: “Topẽ vẽ,” henh ke vẽ vẽ, hã ra ag tóg ti tỹ nén han ja to: “Topẽ vẽ,” he sór mũ, ón kỹ. Ũ tỹ nén ũ kar han mũ hã ne ti pir mỹ tỹ ũn mág nĩ', ti hã mỹ ẽg tóg vĩ há han ke mũ'. To krónh kenh ke tũ ẽg nĩ. Hã vẽ.
Ag tỹ Topẽ tỹ nén han ja to: “Topẽ vẽ,” hen kỹ Topẽ tóg ag tugvãnh gé, ag tỹ ag tỹ nén to én mũ ẽn han jé, ẽg kavénh tĩ ẽn. Ag prũ fag tỹ ag mré nỹ tũg kỹ fag tóg jagnẽ hã mré ti vẽnh mỹ han mũ sir, mỹr, ha mẽ.
Kỹ fag mén ag tóg ag prũ fag mré nỹ tovãnh kỹ jagnẽ to én mũ gé sir. Jagnẽ to én kỹ ag tóg jagnẽ mré nỹ kỹ ti kórég han mũ gé sir, jagnẽ kavénh kỹ. Hã kỹ ag tóg ag tỹ Topẽ tovãnh to jagtar nỹtĩnh mũ. Ti tỹ ag vóg kónãn hã vẽ.
Ve ra ha. Topẽ ki ẽkrén jãvãnh ag tóg nỹtĩ, ti to é he kỹ. Hã kỹ tóg ag tugvãnh ja nĩgtĩ gé sir, vẽnh kato, ag tỹ vẽjykre pãno han sór kỹ. “Ha han, ge kỹ sir,” he ja tóg nĩgtĩ, Topẽ ti.
Vẽjykre pãno tỹ ag tóg fór nỹtĩ ha, ti kórég tãvĩ tỹ. Nén kar to én (ka)mẽ ag nỹtĩ. Vẽjykre kuryj han vãnh ag nỹtĩ. Jagnẽ tũ to én, jagnẽ kãgtén, jagnẽ vĩ kafãn, jagnẽ mỹ un'ón, jagnẽ krĩn kónãn, jagnẽ to vĩ kónãn,
jagnẽ to un'ón, Topẽ kato tẽ mág, jagnẽ vóg kónãn ke gé. “Ag kãfór vỹ tỹ inh nĩ,” he ag tóg tĩ, kỹ ag tóg vẽso nén ũ há tó tĩ, ón kỹ. “Inh hỹn vẽjykre pãno tỹ ne han mũ, ũri?“ he ag tóg tĩ, kurã kar ki. Ag mỹnh fag vĩ han vãnh ag tóg nỹtĩ gé, ag panh ag vĩ ti, fag ke gé.
Krĩ tũ ag nỹtĩ. Ón kỹ ag tóg jagnẽ mré nén kar to jykrén tĩ, ag tỹ ki króm ke tũ ra. Jagnẽ to há nỹtĩ ki kagtĩg ag nỹtĩ, kỹ ag tóg jagnẽ jagãgtãn ki kagtĩg nỹtĩ gé, fag ke gé.
Topẽ vỹ ũ tỹ tag han mũ to: “kãgter jé ag tóg ke mũ,” he ja nĩgtĩ. Ag tỹ tag ki kanhró ra ag tóg han tĩ sir. Kỹ ag tóg ũ tỹ tag han mũ to há nỹtĩ gé, mỹr, ha mẽ.
Fóg mré kanhgág ag vỹ vẽjykre kórég tag han kãn tĩ, kỹ ag tóg Judeu ag mỹ kórég nỹtĩ. Hã ra Judeu ag vỹ ti kórég han tĩ gé, ag tỹ ón kỹ ag to: “kórég ag nỹtĩ,” he mũ ra. Hã kỹ ag tóg ag jykre tugrĩn ti kórég venh ke mũ gé, fag ke gé.
Topẽ vỹ ti jykre kuryj tugrĩn ũ tỹ tag han mũ vóg kónãn ke mũ. Ti tỹ ke há vẽ.
Ũn jykre kórég ag tóg ag mỹ kórég nỹtĩ, Judeu ag mỹ, hã ra ag tóg hã han tĩ gé. Kỹ ag hỹn hẽ ri kenh mũ, Topẽ tỹ ag vóg kónãn tũ nĩ jé? Ag vóg kónãn jé tóg ke mũ, ha vem nĩ, fag ke gé.
Ver tóg ẽg to há nĩ, ver tóg ẽg to fen nĩnh mũ, ver tóg jũ vãnh nĩ, Topẽ ti. Ti tỹ ẽg tỹ ẽg jykre kórég tovãnh ve sór vẽ, hã kỹ tóg ver ẽg to há tãvĩ nĩ. Hã ra tóg ag mỹ tỹ nén ũ tũ nĩ ve nĩ.
Kutu ag nỹtĩ, vẽjykre pãno tovãnh jãvãnh ag nỹtĩ, hã kỹ Topẽ tỹ ag to jũ tóg komẽr hã mág rã nĩ. Kejẽn tóg ti tỹ vẽnh kar jykre venh ke kurã pétẽm ke mũ sir. Kỹ ag tóg, Topẽ tỹ ag vóg kónãn venh ke mũ, fag ke gé. Kỹ vẽnh kar vỹ ti jykre kuryj venh ke mũ, ti tỹ ẽg mỹ ki hã tó mũ ti.
Ti hã ne ẽg mỹ, ẽg tỹ nén han ja ẽn kaja nĩm ke mũ'.
Ẽn kã tóg ẽg mỹ ẽg rĩr krỹg ja tũ ven ke mũ, ũn jykre kuryj ag mỹ, fag mỹ ke gé. Ẽg tỹ ti jykre há to tar nỹtĩn kỹ tóg ẽg mỹ ẽg rĩr krỹg ja tũ ven ke mũ, ẽg tỹ tá tỹ ũn mág nỹtĩ jé.
Hã ra tóg ũ vóg kónãn ke mũ gé. Ũ ag tóg ag tỹ nén han sór mũ ẽn hã han tĩ. Vẽnh vĩ há kri fi jãvãnh ag nỹtĩ, ag tỹ vẽjykre pãno han sór kỹ. Hã kỹ tóg ag vóg kónãn ke mũ, fag ke gé.
Ũ tỹ vẽjykre pãno han mũ kar vỹ kanẽ junjur ke mũ, jagtar jagy han kỹ. Ag tỹ tỹ Judeu nỹtĩ ra ag tóg jagtar ke mũ, kar kỹ fóg kar ag ke gé, kanhgág kar ag ke gé, fag ke gé.
Ũ tỹ vẽjykre kuryj han mũ tỹ tóg ũn mág hynhan ke mũ hã ra, to tóg vĩ há han ke mũ. Ẽg mỹ tóg vẽjykre kusa nĩm ke mũ, ẽg tỹ tỹ Judeu nỹtĩ ra, kar kỹ fóg ag mỹ ke gé, kanhgág ag mỹ ke gé, fag mỹ ke gé.
Ha vé, Topẽ mỹ ti tỹ nén ũ tũ nĩ, Judeu ag, fóg ag, kanhgág ag. Ti mỹ ẽg tóg tỹ ũn pir nỹtĩ.
Ũ ag tóg Topẽ vĩ mẽ ja tũ nỹtĩ. Kỹ ag tóg ti kórég kar han mũ sir, fag ke gé. Kỹ ag tóg nũgme ki vár ke mũ sir, inferno ki, ag jykre kórég to. Ag jãvo Judeu ag vỹ Topẽ vĩ mẽ ja nĩgtĩ. Hã ra ag tóg ti kórég han tĩ gé. Kỹ Topẽ tóg ag vóg kónãn ke mũ gé sir.
Ha vé, ẽg tỹ Topẽ vĩ mẽg mũ ra han tũ nĩn kỹ ẽg Topẽ mỹ há tũ nỹtĩ. Ẽg tỹ ti vĩ ki króm kỹ ẽg tóg ti mỹ kuryj nỹtĩ.
Fóg ag mré kanhgág ag vỹ Topẽ vĩ mẽ ja tũ nỹtĩ ver, ũ tỹ Judeu jykre han tũ kar ag. Ge ra vẽjykre há tóg ag mỹ sér tĩ, ag tỹ Topẽ vĩ mẽ ja tũ ra. Kỹ ag tỹ vẽjykre há han sór mũ tag vỹ ag mỹ tỹ ag tỹ ki króm nĩ.
Topẽ tỹ nén tó ja ẽn vỹ ag kã kã nĩ, hã kỹ ag tóg han sór mũ, ag tỹ mẽ ja tũ ra. Hã kỹ tóg ag mỹ sér tĩ, ag tỹ nén ũ há han kỹ. Jãvo tóg ag mỹ e tĩ, ag tỹ ti kórég han kỹ. Ag tỹ Topẽ vĩ mẽ ja tũ ra ag tóg vẽjykre há ki kanhró nỹtĩ.
Kejẽn Topẽ tóg Jesus Cristo mỹ: “ag jykre ve kãn nĩ, fag jykre ke gé,” henh ke mũ, ti kurã ẽn kã. Kỹ vẽnh kar jykre vỹ vẽnh ven ke mũ, ag jykre kórég mré hã, ag tỹ vẽnh kar vatánh tá nén han ja ti, fag jykre ke gé. Tag hã tó sóg tĩ, sỹ vẽnh kar mỹ ti vĩ sér kãmén kỹ.
Ha vé, Judeu ag mỹ tóg sér tĩ, ag tỹ tỹ Judeu nỹtĩn kỹ. “Topẽ ne ẽg jyvẽn ja nĩgtĩ', kỹ ẽg nũgme ki vár ke tũ nĩ,” he ag tóg tĩ. “Topẽ to ẽg há nỹtĩ,” he ag tóg tĩ gé.
Ti tỹ ẽg ki nén ve sór mũ ki kanhró ag tóg nỹtĩ. Ti vĩ ki tóg rán kỹ nĩ. Hã kỹ ag tóg ẽn ve kỹ vẽjykre kuryj ki kanhró nỹtĩ.
Hã kỹ ũ tỹ ki kagtĩg ag tóg ag mỹ ũn kyvó ag ri ke nỹtĩ. Kỹ ag tóg ag mỹ jẽngrẽ han sór tĩ, ag mỹ Topẽ vĩ tó kỹ.
Ũ tỹ ki kagtĩg ag kanhrãn ag tóg tĩ, ón kỹ, fag ke gé, gĩr ag ke gé. “Topẽ vĩ vỹ há nĩ, vẽjykre há vẽ, ki hã tóg tó tĩ, hã to ẽg Topẽ ki kanhrãn tĩ,” he ag tóg tĩ, ón kỹ.
Ũ mỹ ag tóg: “nén ũ péju tũg nĩ,” he tĩ. Hã ra ag tóg ũ tũ péju tĩ.
Ón kỹ ag tóg: “ã prũ tũ fi mré nỹ tũg nĩ, ã mén tũ mré nỹ tũg nĩ gé,” he tĩ. Hã ra ag tóg fag mré nỹgnỹ tĩ. Ón kỹ ag tóg vẽnh kãgrá tỹ topẽ to: “Topẽ pijé',” he tĩ. Hã ra ag tóg vẽnh kãgrá ag jo ĩn krẽm ag tũ péju tĩ.
“Topẽ vỹ ẽg jyvẽn ja nĩgtĩ,” he ag tóg tĩ. Hã ra ag tóg ti vĩ mranh tĩ. Topẽ kavénh ag tóg tĩ.
Hã kỹ tag tóg rán kỹ nĩ, Judeu ag to, ha mẽ: “ãjag jykre kórég ve kỹ fóg ag mré kanhgág ag vỹ Topẽ jykre to: kórég ti hỹn nĩ, he tĩ,” he ja tóg nĩgtĩ, Judeu ag to, Topẽ vĩ rán ki.
Há ti nĩ, ẽg tỹ tỹ Judeu nỹtĩ ti, ẽg tỹ Topẽ vĩ ki króm kỹ. Ẽg tỹ hã ra ti vĩ mranh kỹ tóg ẽg mỹ nén ũ há han ke tũ nĩ, ẽg tỹ tỹ Judeu nỹtĩ ra. Fóg ri ke vỹ tỹ ẽg nỹtĩ, kanhgág ri ke, ẽg tỹ ti vĩ mranh kỹ.
Kejẽn fóg ũ tóg sir Topẽ vĩ ki króm mũ, kanhgág ũ hẽn ri ke mũn. Kỹ tóg Topẽ mỹ tỹ Judeu ri ke nĩ sir, ti tỹ Topẽ vĩ ki króm to.
Hã kỹ fóg ag mré kanhgág ag vỹ Judeu ag jykre kórég tónh ke mũ, ha vem nĩ, ag tỹ Topẽ vĩ ki króm kỹ. Topẽ vĩ mranh ag tóg tĩ, ag tỹ Topẽ vĩ rá vég nỹtĩ ra. Hã tó jé ag tóg ke mũ, fóg ag, kanhgág ag ke gé.
Ón kỹ ag tóg tỹ Judeu nỹtĩ, ag pijé tỹ Topẽ tũ pẽ nỹtĩ'. Ón kỹ ag gré fár junun vỹ kym kỹ nĩ, Topẽ tỹ ag mỹ: “kym ra,” he ja nĩn kỹ. Kỹ ag tóg tag tugnĩn jagnẽ mỹ: “Topẽ tũ vỹ tỹ ẽg nỹtĩ,” he tĩ. Hã ra ũ tỹ tỹ Topẽ tũ nỹtĩ ag vỹ ag fe tỹ ti ki rã tĩ, kỹ ag jykre vỹ kuryj kar nĩ'. Topẽ kuprĩg ne ẽg jykre kurynh tĩ'. Kỹ Topẽ tóg ẽg mỹ vĩ há han tĩ gé sir, ẽg jykre há nỹtĩn kỹ. Ti pijé ẽprã ke ri ke ón kỹ vĩ há han tĩ', ti ki ge kỹ nỹtĩ ag mỹ. Ẽg hã vỹ tỹ Topẽ krẽ nỹtĩ'.
<range>
Kỹ Judeu ag hỹn inh mỹ: “kỹn mỹ há tũ nĩ, ẽg tỹ tỹ Judeu ag krẽ nỹtĩn kỹ?“ he sór mũ. “Ẽg gré fár junun kym kỹ nĩn kỹn mỹ tỹ nén ũ tũ nĩ?“ he sór ag hỹn mũ.
Vó, há tãvĩ ti nĩ gé. Ẽg hã mỹ tóg ti vĩ ti tó ja nĩgtĩ, ẽg tỹ tỹ Judeu krẽ nỹtĩn kỹ.
Ẽg kã mĩ ũ tóg ti vĩ kri fig tũ nĩgtĩ. Hã ra Topẽ pijé ag tugrĩn ti tỹ nén tó ja ẽn han ke tũ nĩ'. Ẽg tỹ ti vĩ han tũ ra tóg ti tỹ nén tó mũ ẽn han tĩ, Topẽ ti, ẽg jãvo.
Ón vãnh ti nĩgtĩ. Ẽprã ke ag ne ónón tĩ'. Hã ra Topẽ tóg ón ke tũ pẽ nĩ. Hã kỹ tag tóg rán kỹ nĩ, hã vỹ: “vẽnh kar vỹ venh ke mũ, ã tỹ ã vĩ han tĩ ẽn ti,” he mũ. “Ũ tỹ ã jykre tugnỹm kỹ tóg venh ke mũ sir,” he ja tóg nĩ, Topẽ mỹ. Hã ra tóg ge nĩ.
Kỹ Judeu ag hỹn ón kỹ inh mỹ: “kỹn hỹn há nĩ, ẽg jykre pãno ti,” he sór mũ. “Hã ra Topẽ tóg to ẽg vóg kónãn sór mũ, ti tỹ tỹ nén ũ há nĩ ra. Tag tugrĩn tóg jykre pãno nĩ ve nĩ,” he sór ag hỹn mũ. Ẽprã ke ag vĩ hã vẽ.
Hã ra tóg kygnẽ kỹ nĩ. Topẽ jykre hã ne há nĩ', inhhã. Ti jykre há nĩn kỹ tóg ẽprã ke jykre to: “há tũ ti nĩ,” henh ke mũ.
Hã ra Judeu ũ ag tóg ón kỹ: “vẽnh mỹ ẽg ki króm kỹ nỹtĩ vẽ,” he tĩ gé. “Ẽg ón tugrĩn Topẽ tỹ tỹ ũn mág nĩ tag vỹ vẽnh ven mũ. Hã kỹ ti tỹ ẽg ón mũ tag to: “inh vĩ mranh ja ãjag tóg nĩgtĩ,” hen kỹ tóg hã tũ tó mũ, Topẽ ti,” he ag tóg tĩ, ón kỹ.
“Ti kórég han jé ẽg tóg ke mũ, Topẽ tỹ ẽg jykre kórég tỹ nén ũ há han jé,” he ag tóg tĩ, ón kỹ. Kỹ ag tóg iso ón kỹ: “tag tó ti tĩ, Paulo ti,” he tĩ gé. Ũ tỹ tag tó mũ ag vóg kónãn jé tóg ke mũ, Topẽ ti, ti jykre kuryj nĩn kỹ, ha vem nĩ.
Kỹ isỹ Judeu ag to ne tó nẽ? Ẽg mỹ fóg ag kãfór nỹtĩ, ẽg tỹ tỹ Judeu nỹtĩn kỹ? Vó, ag kãfór tũ ẽg nỹtĩ. Topẽ vĩ mranh kãn ẽg mỹr, Judeu, fóg, kanhgág, ag, fag, ẽg kar mỹr. Tag tó inh huri. Hã ra tóg ge nĩ.
Hã kỹ tag tóg rán kỹ nĩ gé, ha mẽ: “ũn jykre kuryj vỹ tũ tĩ, ũn jykre kuryj venh ke tũ pẽ ẽg nĩ.
Vẽjykre há han ki kagtĩg kar ẽg nỹtĩ. Ũ tỹ Topẽ jykre han sór mũ vỹ tũ tĩ.
Ẽg kar vỹ Topẽ japry tovãnh kãn kỹ nỹtĩ. Jykre kórég kar ẽg nỹtĩ. Vẽjykre kuryj han vãnh ẽg nỹtĩ. Ũn jykre há venh ke tũ pẽ ẽg nĩ,” he tóg.
“Un'ón (ka)mẽ kar ẽg nỹtĩ, jagnẽ to. Ẽg tỹ nén ũ ter rã tĩg kỹ ti ger tóg fun ke tĩ. Ẽg ón vỹ nén ũ ter ger tag ri ke nĩ. Jagnẽ mỹ ẽg tóg ónón tĩ gé. Ẽg vĩ jũ tỹ ẽg tóg jagnẽ kãgtén ri ke han tĩ gé. Kỹ tóg pỹn veneno ri ke nĩ.
Vẽnh vĩ jũ tỹ ẽg fór nỹtĩ. Kỹ ẽg tóg vẽnh kar mỹ vĩ kónãn tĩ,” he tóg.
“Jagnẽ kãgtén (ka)mẽ ẽg nỹtĩ, tag hã tóg ẽg mỹ sér tĩ.
Ẽg tỹ hẽn mĩ mũ kỹ ẽg tóg nén ũ kar kókég tĩ. Hã kỹ ẽg mré ke fag vỹ jagtar nỹtĩ, ẽg to.
Ẽg pijé vẽjykre kusa ve sór tĩ'.
Topẽ kamẽg sór vãnh ẽg nỹtĩ,” he ja tóg nĩgtĩ, Topẽ vĩ tỹ rán kỹ nĩ ki. Hã ra tóg ge nĩ.
Hã ra ẽg kar vỹ tag ki kanhró nỹtĩ, ha mẽ. Ẽg hã mỹ ti rán kỹ nĩ, Topẽ vĩ ti, ẽg tỹ ki króm jé. Hã ra ẽg tóg mranh kãn. Kỹ Topẽ tỹ ẽg mỹ: “ti kórég han ã,” he mũ ra, ẽg tỹ ti mỹ ne tónh ke tóg tũ tĩ. Hã jé tóg ẽg mỹ ti vĩ jẽnẽ ja nĩgtĩ, ẽg tỹ to ẽg kórég nĩ tag ki kanhrãn jé.
Topẽ vĩ ki króm kãn ja tũ ẽg tóg nỹtĩ, hã kỹ ẽg kuryj tũ nỹtĩ, Topẽ mỹ. Hã ra ẽg tóg Topẽ tỹ vãsỹ ẽg jyvẽn ja ẽn mẽ kỹ ti vĩ mranh ki kanhrãn mũ, ti tỹ ẽg mỹ: “tag han tũg ra,” hen kỹ. Ge ra ẽg tóg mranh tĩ.
Vãhã Topẽ jykre kuryj tóg vẽnh ven ja nĩgtĩ. Ti hã ne ẽg mỹ vẽnh pãte fón mũ sir', inhhã', ẽg tỹ Jesus Cristo ki ge kỹ, ẽg tỹ ti tỹ ẽg jyvẽn ja ẽn mranh ja ra. Ti jykre kuryj hã vẽ. Vãsỹ tóg tó ja nĩ, ti tỹ tag han ke ti. Vãsỹ ti vĩ tó tĩ ag, profeta ẽn ag tóg tó ja nĩgtĩ gé, ti jykre tãg ke ti. Ũ tỹ ti ki ge kỹ nỹtĩ kar mỹ tóg vẽnh pãte fón tĩ. Kỹ ẽg kar tóg jagnẽ ri ke nỹtĩ ha, ẽg tỹ ti ki ge kỹ.
<range>
Topẽ vĩ mranh kãn ẽg. Vẽjykre kuryj han ki kagtĩg ẽg nỹtĩ.
Hã ra tóg ẽg jagãgtãn kỹ ẽg mỹ vẽnh pãte fón sór mũ. Fagrĩnh mỹ ke vẽ. Kaãm ke tũ ẽg tóg nĩ. Jesus Cristo tugnĩn tóg ẽg kren han sór mũ.
Topẽ ne Jesus fẽg', ti hã tỹ ẽg tỹ Topẽ vĩ mranh tỹ tũ' he jé, ti kyvénh tỹ ẽg jagfy ti ki kãkutẽ kỹ. Kỹ ẽg tóg ti ki rã kỹ há nỹtĩ sir. Topẽ jykre kuryj hã vẽ sir. Jesus to ẽg ki kanhrãn mũ, vẽjykre kuryj ti. Hã kỹ Topẽ tóg, ẽg tỹ vãsỹ ti vĩ mranh ja ẽn to ẽg vóg kónãn ja tũ nĩ ver, ẽg to fen kỹ,
ti tỹ ũri ẽg mỹ ti jykre tãg ven sór kỹ. Ti tỹ ẽg mỹ vẽnh pãte fón kỹ ẽg tóg ti mỹ kugryj nỹtĩ sir, ẽg tỹ Jesus ki gen kỹ. Topẽ jykre kuryj hã vẽ sir.
Kỹ Judeu ag hỹn inh mỹ: “kỹ ẽg mỹ Topẽ mỹ há tũ nỹtĩ, ẽg tỹ ti vĩ ki króm sór mũ ra?“ he sór mũ. Hỹ, hã vẽ. Kórég ẽg nỹtĩ, hã kỹ ẽg tóg ti vĩ ki króm sór mũ ra mranh tĩ. Ẽg tỹ ti ki ge kỹ tóg ẽg mỹ vẽnh pãte fón tĩ. Kỹ ẽg há nỹtĩ.
Tag ki kanhró ẽg nỹtĩ, ha mẽ. Ẽg tỹ Topẽ tỹ vãsỹ ẽg mỹ tó ja ẽn han sór mũ ra ẽg jykre pãno vỹ ẽg kã kã nĩ nĩ. Ẽg tỹ Jesus ki gen kỹ tóg ẽg mỹ vẽnh pãte fón ke mũ hã ra.
Topẽ pijé Judeu ag tãvĩ vég nĩ nĩ'. Fóg ag vég ti nĩ gé, kanhgág ag ke gé, fag ke gé.
Pir ti nĩ, Topẽ ti. Hã kỹ tóg ũ tỹ ti ki ge mũ ag mỹ vẽnh pãte fón tĩ, Judeu ag mré hã, fóg ag mré hã, kanhgág ag mré hã. Ẽg kar mỹ tóg vẽnh pãte fón tĩ, ag mỹ, fag mỹ ke gé.
Kỹ ẽg mỹ ti ki ge kỹ Topẽ tỹ vãsỹ ẽg mỹ vẽjykre nĩm ja ẽn tỹ tũ' he tĩ, Topẽ tỹ Judeu ag jyvẽn ja ẽn ti? Vó. Vãhã ẽg ki króm há han ki kanhró nỹtĩ.
Kỹ Judeu ag hỹn inh mỹ: “ẽg jógjóg ve pẽ tỹ Abraão hỹn hẽ ri ke tĩ?“ he sór mũ.
“Nén ũ há kar han ti tĩ, Abraão ti, hã tugrĩn tóg Topẽ mỹ tỹ ũn há nĩ,” he sór ag hỹn mũ. Vó, hã tũ vẽ. Ti ki rã tugnĩn ke vẽ. Hã kỹ tag vỹ ti to rán kỹ nĩ, ha mẽ: “Abraão vỹ Topẽ ki rã, hã kỹ tóg Topẽ mỹ tỹ ũn há nĩ, ti tỹ ti ki rã tugrĩn,” he tóg mũ, Topẽ vĩ rán ki. Ti tỹ nén ũ há han tugrĩn Topẽ mỹ tỹ ũn há nĩ ra tóg vẽso: “tỹ sóg ũn há nĩ, ag kar kãfór,” henh ke mũ vẽ, vẽsỹ ũn há han sór kỹ. Hã ra ẽg vẽsỹ ũn há han ki kagtĩg nỹtĩ.
<range>
Hã vé, ẽg rãnhrãj to ẽg tóg ẽg rãnhrãj kaja vég tĩ. Fagrĩnh mỹ ke tũ vẽ, ẽg rãnhrãj kaja ti.
Topẽ jykre vỹ ge tũ nĩgtĩ. Ẽg tỹ ti ki ge kỹ ẽg tóg ti mỹ tỹ ũn há nỹtĩ. Ẽg tỹ ti ki ge tugrĩn tóg ẽg mỹ vẽnh pãte fón tĩ, ẽg tỹ ti vĩ mranh ja ti. Ẽg rãnhrãj pijé'. Topẽ tỹ nén han mũn hã vẽ.
Hã kỹ vãsỹ ẽg pã'i tỹ Davi vỹ tó ja nĩgtĩ gé. Ũ tỹ vẽjykre pãno han tĩ to tóg vĩ há han ja nĩ, ti tỹ Topẽ ki rã kỹ. Topẽ tỹ ẽg mỹ vẽnh pãte fón to Davi tóg tag tó ja nĩgtĩ, ha mẽ:
“Topẽ vỹ ẽg ve há han ke mũ, hã kỹ tóg ẽg mỹ ẽg tỹ ti vĩ mranh ja ẽn tỹ vẽnh pãte fón tĩ. Kỹ ẽg ve mãn ke tũ nĩ ha, ẽg jykre pãno ja ẽn ti, ti tỹ vẽnh pãte fón kỹ nĩn kỹ.
Topẽ vỹ ẽg ve há han ke mũ, hã kỹ tóg ẽg mỹ ẽg tỹ ti vĩ mranh ja ẽn kaja kórég ẽn ven ke tũ pẽ nĩ,” he ja tóg nĩgtĩ, Davi ti.
Kỹ Judeu ag hỹn inh mỹ: “Davi hỹn ũ tỹ hẽ to tag tó ja nĩgtĩ'?“ he sór mũ. “Judeu jykre han mũ ag to ke mỹ vó, ag jykre han tũ ag to ke mỹ vó?“ he sór ag hỹn mũ. Ẽg kar to ke vẽ. Ha vé, Abraão to sóg: “ti tỹ Topẽ ki rã tugrĩn tóg tỹ Topẽ mỹ ũn há nĩ,” he ja nĩ.
Kỹ ti jykre tỹ Topẽ mỹ kuryj nĩ ẽn kã ti mỹ Judeu ag jykre han kỹ tĩ nĩ', Abraão ti'? Vó, ẽn kã ti ẽg jykre han tũ nĩ ver. Ẽn kã tóg ti gré fár junun kym ja tũ nĩ ver.
Topẽ vỹ ti mỹ vẽnh pãte fón, ti tỹ ti ki rã tugrĩn. Ti mỹ vẽnh pãte fón kar kỹ tóg ti mỹ ẽg jykre tag nĩm ja nĩ, ti tỹ ti gré fár junun kym jé sir. Hã kỹ tóg tỹ ũ tỹ Topẽ ki ge mũ kar jóg nĩ sir, Abraão ti, ẽg tỹ Judeu ag jykre han tũ ra, ẽg tỹ ẽg fár kym tũ ra ke gé. Topẽ ki ge kỹ ẽg tóg Topẽ mỹ tỹ ũn há nỹtĩ, Abraão ri ke.
Kỹ tóg tỹ Judeu jykre han mũ ag jógjóg ve pẽ nĩ gé sir, Abraão ti, ag tỹ ti mré Topẽ ki ge kỹ. Judeu jykre han to hã tóg Topẽ ki rã. Kỹ tóg ẽg tỹ Topẽ ki ge kỹ tỹ ẽg jóg pẽ nĩ gé sir.
Topẽ vỹ Abraão mỹ: “ã krẽ vỹ ga kar mĩ mũnh mũ, kỹ tóg tỹ ag tũ kar nĩnh mũ,” he ja nĩgtĩ. Ti tỹ Topẽ vĩ kri fi tugrĩn tóg ti mỹ tag tó. Vẽjykre pãno ki króm tugrĩn ke pijé'. Ti tỹ Topẽ ki rã kỹ tóg ti mỹ tỹ ũn há nĩ, hã kỹ Topẽ tóg ti mỹ tag tó ja nĩ.
Ha vé, ẽg tỹ Topẽ tỹ vãsỹ ẽg mỹ vẽjykre nĩm ja ẽn han sór mũ ra ẽg tóg mranh tĩ. Kỹ Topẽ tóg ẽg vóg kónãn ke mũ vẽ sir. Hã kỹ ẽg tóg ti tỹ ẽg mỹ nén ũ há tó ja ẽn venh ke tũ pẽ nĩ vẽ sir. Kỹ tóg ẽg mỹ nén ũ há nĩm ke tũ nĩ vẽ sir. Kỹ tóg ẽg mỹ: “ha inh ki rã,” henh ke tũ nĩ gé vẽ vẽ.
<range>
Hã ra tóg ẽg mỹ: “ha inh ki rã, sỹ ãjag mỹ nén ũ há ẽn han jé, ãjag tỹ inh ki ge tugrĩn,” he ja nĩgtĩ. Ti tỹ ẽg jagãgtãn hã vẽ. Ti pijé Judeu jykre han mũ ag tãvĩ mỹ vin sór mũ'. Ũ tỹ Abraão ri ke Topẽ ki ge mũ ag mỹ tóg vin sór mũ gé, fag mỹ ke gé. Ẽg kar jógjóg ve vỹ tỹ ti nĩ.
Topẽ hã ne ti mỹ: “ã krẽ tỹ sóg povo e hynhan ke mũ,” he ja nĩ'. Hã kỹ tóg tỹ ẽg kar jógjóg ve pẽ nĩ. Rán kỹ ti nĩ, Topẽ vĩ rá ki. Hã kỹ tóg Abraão mỹ ti kósin ke tó ja nĩgtĩ, ti kófa pẽ ra. Ver tóg kósin ja tũ nĩ. Hã ra tóg Topẽ vĩ tag kri fi ja nĩgtĩ. “Ũn kãgter mũ ag rĩnrĩn mãn ki kanhró tóg nĩ, Topẽ ti. Kỹ tóg nén kar han ki kanhró nĩgtĩ gé,” he ja tóg nĩgtĩ.
<range>
Topẽ tỹ Abraão mỹ ti kósin ke tag tó kỹ tóg 100 (ke) anos pétẽm. Si há ti nĩ ja nĩgtĩ, ti prũ tỹ Sara fi ke gé. Gĩr han vãnh fag nỹtĩ. Ẽn hã kã Topẽ tóg ti mỹ ti tỹ krẽ e hynhan ke tó ja nĩgtĩ. Kỹ tóg ti vĩ kri fi ja nĩgtĩ. To krónh ke ja tũ tóg nĩgtĩ. “Hỹ mỹ vỹ?“ he ja tũ ti nĩgtĩ, Topẽ vĩ tag to. Ti vĩ kri fi kỹ tóg Topẽ to: “ũn mág vỹ tỹ ti nĩ,” he ja nĩgtĩ.
<range>
“Topẽ vỹ ti tỹ nén tó ja han ki kanhró nĩ,” he ja ti nĩ, Abraão ti, to krónh ke tũ nĩ kỹ.
Tag hã tugrĩn tóg Topẽ mỹ tỹ ũn há nĩ, ti tỹ ti fe tỹ ti ki rãn kỹ.
“Topẽ mỹ tóg tỹ ũn há nĩ,” he mũ tag tóg ẽg to rán kỹ nĩ gé. Ti hã mỹ ke pijé'.
Topẽ mỹ ẽg tóg tỹ ũn há nỹtĩnh ke mũ gé, Abraão ri ke, ẽg tỹ ti ki ge kỹ. Hã kỹ tóg ẽg Senhor tỹ Jesus rĩn mãn ja nĩgtĩ, ti ter mũ ra.
Ẽg jagfy tóg ter ja nĩ, Jesus ti, ti tỹ ẽg tỹ Topẽ vĩ mranh tỹ tũ' he jé. Hã jé Topẽ tóg ti fẽg ja nĩ. Kỹ tóg ti rĩn mãn ja nĩ gé, ti tỹ ẽg mỹ vẽnh pãte fón jé, ẽg tỹ ti vĩ mranh ja ti.
Kỹ tóg ẽg mỹ vẽnh pãte fón mũ sir, ẽg tỹ Jesus Cristo ki ge kỹ nỹtĩn kỹ. Kỹ ẽg tóg jatun mỹ nỹtĩ, Topẽ tỹ ẽg to jũ mãn tũ nĩn kỹ, ẽg Senhor tỹ Jesus Cristo tugrĩn.
Ti hã tugnĩn Topẽ tóg ẽg jagãgtãn tĩ. Tag tugrĩn ẽg tar nỹtĩ sir. Kỹ tóg ẽg mỹ sér tĩ gé. Topẽ vỹ ẽg tỹ ũn mág han ke mũ. Ti tỹ tỹ ũn mág nĩ ẽn ri ke. Kỹ tóg ẽg mỹ sér tĩnh mũ sir.
Ver ẽg tóg ti jagy vég tĩ, tag ki. Hã ra tóg ẽg mỹ sér tĩ gé, ẽg tỹ ti jagy vég mũ ra. Ẽg tỹ ti jagy vég mũ tag ne ẽg tar han ke mũ', komẽr hã.
Ẽg tar nỹtĩn kỹ ẽg ti tovãnh sór ke tũ ki kanhró nỹtĩ sir. Ẽg tỹ ti tovãnh sór tũ nĩn kỹ ẽg tóg Topẽ tỹ ẽg mỹ nén tó ja kar venh ke mũ, ti tỹ ẽg mỹ nén ũ há ven ke ẽn ti, tá.
Ẽg pijé venh ke tũ nĩ'. Ẽg mỹ tóg ti kuprĩg jẽnẽ huri, ti tỹ tỹ ẽg jagrẽ nĩ jé. Ẽg jagrẽ tag vỹ ẽg mỹ: “Topẽ vỹ ã to há nĩ,” he tĩ. Ti hã tugrĩn ẽg ki kanhró nỹtĩ, ẽg tỹ Topẽ tỹ ẽg mỹ nén tó ja ẽn venh ken ki.
Jykre pãno ẽg nỹtĩ. Krój ẽg nỹtĩ. Hã ra Cristo ne ẽg jagfy ter ja nĩgtĩ'.
Ti jãvo ẽg tóg jagnẽ jagfy ter ke tũ nĩ. Ũn jykre há jagfy ter ke tũ ẽg nĩ.
Ẽg jãvo Cristo vỹ ẽg jagfy ter ja nĩ, ẽg tỹ tỹ Topẽ vĩ mranh jafã nỹtĩ ra. Hã ki ẽg ki kanhró nỹtĩ, Topẽ tỹ ẽg to há tãvĩ nĩ ti.
Kỹ Topẽ tóg ẽg mỹ vẽnh pãte fón mũ sir, Jesus tỹ ẽg jagfy ter ja tugnĩn, ti kyvénh tugrĩn. Kỹ tóg Topẽ tỹ vẽnh kar to jũnh ke kurã ẽn ki ẽg kren han ke mũ gé, ha mẽ.
Ẽg tỹ ver ti kato tẽ nỹtĩ ra Topẽ kósin tóg ẽg jagfy ter, kỹ Topẽ tóg ẽg to há nĩ. Ẽg to jũ mãn tũ ti nĩ. Kỹ tóg kurã ẽn kã ẽg kren han ke mũ gé, ti rĩr jẽn kỹ, ti kósin ti.
Kurã ẽn kã tóg ẽg kren han ke mũ, hã ra tóg ũri ẽg to há nĩ gé. Kỹ tóg ẽg mỹ sér tĩ. Ẽg Senhor tỹ Jesus Cristo tugnĩn ke vẽ. Ti hã ne Topẽ tỹ ẽg to há nĩnh ke han'. Ti hã ne Topẽ tỹ ẽg to jũ tỹ tũ' he mũ'.
Ha vé, ũn pir vỹ Topẽ vĩ mranh vén. Kỹ Topẽ vĩ mranh vỹ kã nĩ nĩ sir. Ti vĩ mranh tugrĩn tóg ter ja nĩ gé. Ũ tỹ ti vĩ mranh vén ja ẽn ri ke ẽg nỹtĩ. Topẽ vĩ mranh kãn ja ẽg tóg nĩ gé. Kỹ ẽg tóg kãgter kãn ke mũ gé, Topẽ vĩ mranh kỹ.
Topẽ tỹ ẽg jyvẽn to hã ag tóg ti vĩ mranh ja nĩgtĩ gé. Hã ra ag tóg vẽjykre kórég to: “Topẽ vĩ mranh vẽ,” he ja tũ nĩ ver, ag tỹ Topẽ tỹ ẽg jyvẽn ẽn mẽ ja tũ nĩn kỹ, Moisés tỹ Topẽ vĩ rán ja to hã.
Ge ra ag tóg kãgter ja nĩ, ẽn to. Adão vỹ ter, ti nón ke ag vỹ kãgter, Moisés mur to hã. Adão ne Topẽ tỹ ti mỹ ka kanẽ to: “ko tũg nĩ,” he ja ẽn ko ja nĩgtĩ'. Ti nón ke ag vỹ Topẽ vĩ mranh gé, hã ra ag pijé Adão tỹ Topẽ vĩ mranh ja ẽn ri ke hynhan ja nĩgtĩ'. Ge ra ag tóg kãgter kãn. Kỹ ẽg ũri kãgter tĩ gé, ẽg tỹ ũn ve nón Topẽ vĩ mranh kỹ. Jãvo ti nón ke ẽn, Jesus ẽn hã vỹ ẽg mỹ vẽjykre há nĩm ke mũ. Ti tugnĩn Topẽ vỹ ũn e tãvĩ jagãgtãn ke mũ sir. Ẽg mỹ tóg nén tỹ hẽn ri ke hynhan ke mũ sir. Kỹ tóg presente há tãvĩ ri ke nĩ sir. Kỹ Jesus tỹ ẽg mỹ vẽjykre há nĩm mũ ẽn vỹ ũn ve tỹ ẽg mỹ vẽjykre kórég nĩm ja ẽn kãfór nĩ.
<range>
Ũn pir tỹ Topẽ vĩ mranh vén ẽn tugnĩn ẽg kãgter kãn ke mũ. Topẽ vĩ mranh pir tugrĩn tóg ẽg vóg kónãn kãn ke mũ. Hã ra tóg ẽg mỹ presente ri ke han sór mũ ha. Ẽg jagãgtãn tóg tĩ, ẽg tỹ ti vĩ mranh tỹ hẽn ri ke han ja ra, kỹ tóg ẽg mỹ vẽnh pãte fón mũ gé sir.
Ũn pir tỹ Topẽ vĩ mranh vén ja tugnĩn ẽg kar vỹ kãgter kãn ke mũ. Hã ra tóg ũn pir ũ tugrĩn ẽg jagãgtãn ke mũ ha, kỹ tóg ẽg mỹ vẽnh pãte fón mũ. Kỹ tóg ẽg kugrynh ke mũ. Ẽg mỹ presente ri ke han hã vẽ. Kỹ ẽg tóg rĩnrĩr mãn ke mũ gé. Kỹ ẽg tóg tá tỹ ũn mág nỹtĩnh mũ sir, ũn pir tugnĩn, hã vỹ: Jesus Cristo, he mũ.
Hỹ, ũn pir tỹ Topẽ vĩ mranh vén ja tugrĩn Topẽ tóg ẽg vóg kónãn kãn ke mũ sir. Ri ke ti nĩ, Jesus tỹ ẽg kren han mũ ti. Ũn pir tỹ Topẽ vĩ ki króm kãn tugnĩn Topẽ tóg ẽg kar jagãgtãn ke mũ sir. Kỹ tóg ẽg mỹ vẽnh pãte fón ke mũ, ẽg kãgter mãn tũ nĩ jé, ẽg kuprĩg ti.
Ũn pir tóg Topẽ vĩ han ja tũ nĩ. Kỹ ẽg kar vỹ Topẽ vĩ mranh tĩ sir, ti nón. Kar kỹ ũn pir vỹ Topẽ vĩ han kãn ja nĩgtĩ. Kỹ Topẽ tóg ti tugrĩn ẽg mỹ vẽnh pãte fón kãn ke mũ gé sir.
Kỹ Topẽ tóg Moisés tỹ ẽg jyvẽn ja nĩgtĩ. Hã kỹ tóg rán ja nĩ. Kỹ ẽg tóg ti vĩ mẽ kỹ ẽg tỹ Topẽ vĩ mranh e han ja ẽn ki kanhrãn mũ sir. Ẽg tỹ ti vĩ mranh e tãvĩ han mũ ra Topẽ tóg ẽg jagãgtãn kãfór han mũ gé sir,
ti tỹ ẽg jykre kugrynh jé sir. Nũgme ki ẽg tóg vár kãn ke mũ vẽ, ẽg tỹ Topẽ vĩ mranh to. Jagy ti nĩ. Hã ra Topẽ tóg ẽg jagãgtãn kãn ke mũ. Kỹ tóg ẽg kugrynh ke mũ. Kỹ ẽg rĩr krỹg ja tũ venh ke mũ. Topẽ tỹ ẽg jagãgtãn hã vẽ. Ẽg Senhor tỹ Jesus Cristo tỹ ẽg jagfy ter ja tugrĩn ken hã vẽ.
Kỹ Judeu ũ hỹn inh mỹ: “kỹn hỹn há nĩnh mũ, ẽg tỹ Topẽ vĩ mranh kỹ,” he sór mũ. “Kỹ tóg ẽg jagãgtãn kãfór han ke mũ gé, ẽg tỹ mranh mág kỹ,” he sór ag hỹn mũ.
Vó, há tũ ti nĩ. Kórég ti nĩ. Ti ki ge kỹ ẽg tóg vẽjykre tãg han ke mũ. Kỹ ẽg jykre pãno tóg tũ tĩ ha, ti tỹ tỹ tũ' hen kỹ.
Ha vé, vẽnh kype kỹ ẽg nỹtĩ. Batismo tag vỹ ge nĩ, ha mẽ. Ẽg tỹ Cristo ki rã to ken hã vẽ. Cristo vỹ ter ja nĩ. Ter kỹ tóg ẽg jykre pãno tỹ tũ' hé.
Kỹ tóg ti mré vẽnh kej kã kã nỹ ri ke han, ẽg jykre pãno ti. Kỹ Cristo vỹ rĩr mãn, ter kar kỹ, Topẽ tỹ ti rĩn mãn kỹ. Tar ti nĩ, Topẽ ti. Hã kỹ tóg ti rĩn mãn. Ẽg tỹ ti mré rĩr mãn ri ke ti nĩ, hã vỹ: vẽjykre tãg to tar nĩ, he mũ. Batismo to ken hã vẽ.
Ẽg jykre pãno tỹ tóg tũ' hé, ti ter kỹ. Kỹ ẽg jykre tãg tóg nỹ ha, ẽg tỹ ti mré rĩnrĩr nỹtĩn kỹ, ti rĩr mãn ẽn ri ke.
Ti tỹ krunh to sa kỹ ẽg jykre pãno tóg ti mré to sa gé. Kỹ tóg tũ' he mũ, ẽg tỹ ti vĩ mranh mãn tũ nĩ jé. Topẽ vĩ mranh jafã vỹ tỹ ẽg nỹtĩ ja nĩgtĩ. Hã kỹ tóg tỹ tũ' he ja nĩ, Jesus Cristo ti. Hã kỹ ẽg tóg ũri Topẽ vĩ mranh tĩ ag ri ke tũ nỹtĩ ha.
Ẽg jykre pãno tỹ tũ' hen kỹ ẽg tóg jykre kuryj nỹtĩ ha, ha mẽ, kỹ ẽg tóg mranh mãn sór tũ nĩ ha.
Cristo vỹ ẽg jykre pãno tỹ tũ' hé, ti ter kỹ. Kỹ tóg ẽg mỹ vẽjykre tãg han mũ gé, rĩr mãn kỹ, kỹ ẽg tóg ti mré vẽjykre tãg ẽn hã mĩ mũnh mũ. Vẽnh vĩ há to ken hã vẽ.
Cristo ne rĩr mãn', ter kar kỹ. Kỹ tóg ter mãn ke tũ nĩ ha. Ũ vỹ ti tén mãn ke tũ pẽ nĩ ha.
Ter ja ti nĩ. Ti ter ja vỹ pir nĩ, ẽg tỹ Topẽ vĩ mranh ẽn tugnĩn. Kỹ tóg rĩr jẽ sir, Topẽ mỹ, ti tỹ Topẽ tũ han kãn jé.
Kỹ ti ri ke han nĩ. Topẽ vĩ mranh tũg nĩ, ãjag jykre pãno ter kỹ nỹn kỹ. Topẽ jykre hã han nĩ, ãjag tỹ ti tũ han kãn jé, ãjag tỹ Jesus Cristo ki ge kỹ nỹtĩn kỹ.
Ẽg jykre vỹ Topẽ vĩ mranh sór mũ, ẽg jykre ter ke tag. Ẽg jykre tỹ nén to én mũ ẽn han tũg nĩ. Topẽ vĩ mranh tũg nĩ.
Kejẽn ãjag tóg ãjag pẽn tỹ, ãjag nĩgé tỹ, ãjag nũnẽ tỹ, ãjag há ki nỹtĩ kar tỹ Topẽ vĩ mranh sór mũ. Ãjag tỹ mranh kỹ ãjag tóg ãjag há tỹ vẽjykre pãno han tĩ. Topẽ kato tẽ ãjag tĩ. Kỹ ke tũg nĩ. Topẽ jykre hã han sórm nĩ, ãjag jykre tỹ, ãjag há ki nỹtĩ kar tỹ. Ẽg tỹ ti mỹ vẽnh fẽg kỹ ẽg tóg ti jykre há han kãn ke mũ sir.
Kỹ ẽg tóg ũri Topẽ vĩ mranh tĩ ag ri ke tũ nỹtĩ ha, Topẽ tỹ ẽg jagãgtãn kỹ, ti tỹ ẽg tar han kỹ. Ti tỹ ẽg jyvẽn ja ẽn tugnĩn tóg ẽg vóg kónãn ke mũ vẽ, ẽg tỹ mranh kỹ, hã ra tóg ẽg jagãgtãn mũ ha.
Kỹ Judeu ag hỹn inh mỹ: “kỹ Topẽ vỹ ẽg tỹ ti vĩ mranh mũ ra ẽg vóg kónãn mãn ke tũ nĩ. Kỹ ẽg hỹn jatun mỹ mranh mũ,” he sór mũ. “Ẽg jagãgtãn ti tĩ. Hã kỹ tóg tỹ nén ũ tũ nĩ, ti vĩ mranh mũ ti,” he sór ag hỹn mũ. Hã tũ vẽ hã ra. Kórég ti nĩ, ẽg tỹ ti vĩ mranh kỹ.
Ẽg tỹ ũ mỹ vẽnh fẽg kỹ tóg tỹ ẽg patrão nĩ. Kỹ ẽg tóg ti mỹ rãnhrãj tĩ. Ri ke ti nĩ, ẽg tỹ Topẽ vĩ mranh sór kỹ. Ti vĩ mranh jafã vỹ tỹ ẽg nỹtĩ, ẽn kã. Ẽg tỹ Topẽ vĩ kri fi kỹ ẽg tóg ti mỹ há nỹtĩ sir.
Vãsỹ ãjag tóg tỹ Topẽ vĩ mranh jafã ja nỹtĩgtĩ. Hã ra ãjag tóg ũri Topẽ vĩ kri fig tĩ ha, ãjag fe tỹ ti ki ge kỹ. Ãjag tỹ Topẽ vĩ mẽ ja ẽn kri nĩm ãjag tóg tĩ. Kỹ sóg Topẽ mỹ vĩ há han tĩ, ãjag to.
Topẽ vỹ ãjag jykre kugrynh, ãjag tỹ tỹ ti vĩ mranh jafã tũ nỹtĩ jé, ũri. Kỹ ãjag tóg tỹ Topẽ krẽm ke nỹtĩ, ãjag tỹ tỹ ti jykre kuryj mĩ mũ jafã nỹtĩ jé, ũri.
Ãjag mỹ sóg ẽg tỹ tỹ ti vĩ ki króm jafã nỹtĩ tag tó mũ, tag ri ke ti nĩ hen kỹ, ãjag tỹ to ẽg tỹ tỹ ũn há mỹ vẽnh fẽg ki kanhró nỹtĩ jé, hã vỹ: Topẽ, he mũ. Vãsỹ ãjag tóg vẽjykre pãno han sór ja nĩgtĩ, nén ũ kórég kar ti. Tag han kỹ ãjag tóg ũn kórég mỹ vẽnh fẽg ja nĩgtĩ. Ũri Topẽ mỹ vẽnh fẽg kãn, ãjag tỹ tỹ ti tũ nỹtĩ jé, vẽjykre kuryj hã han jé sir.
Vãsỹ, ãjag tỹ tỹ Topẽ vĩ mranh tĩ nỹtĩn kỹ vẽjykre há tóg ãjag mỹ tũ ja nĩ.
Kỹ ãjag ne han ja nĩgtĩ, ẽn kã? Vẽjykre kórég tãvĩ han ja ãjag tóg nĩgtĩ. Ãjag tỹ ãjag jykre pãno to jykrén kỹ tóg ãjag mỹ'a tĩ, ũri. Vẽjykre tag tugnĩn ẽg nũgme ki vár kãn ke mũ vẽ.
Ũri ãjag tóg kygvar kỹ nỹtĩ, mỹr, ha mẽ, Topẽ vĩ mranh ja ẽn tỹ tóg tũ' he ja nĩ. Topẽ mỹ ãjag vẽnh fẽg kỹ nỹtĩ. Ãjag tỹ nén han mũ vỹ tỹ ti tũ nĩ, ti jykre kuryj. Kỹ ãjag tóg ter ke tũ nĩ ha. Ãjag kuprĩg vỹ rĩr nĩ ha.
Topẽ vĩ mranh tugrĩn ẽg nũgme ki vár ke mũ vẽ. Topẽ tỹ ẽg vóg kónãn hã vẽ. Hã ra tóg ẽg jagãgtãn mũ. Kỹ tóg ẽg mỹ rĩr krỹg ja tũ ven ke mũ. Ti tỹ ẽg mỹ presente han hã vẽ, hã vỹ: ẽg tỹ ẽg rĩr krỹg ja tũ venh ke, he mũ, ẽg Senhor tỹ Jesus Cristo tugnĩn.
Inh kanhkã', Topẽ tỹ vãsỹ ẽg mỹ vẽjykre nĩm ja ẽn ki kanhró ãjag tóg nỹtĩ, Moisés tỹ rán ja ẽn ti. Ẽg rĩr nỹtĩn kỹ ẽg tóg vẽjykre ẽn han kỹ nỹtĩ. Ẽg ter kỹ tóg ẽg mỹ tũ' he mũ, vẽjykre ẽn ti.
Ri ke ti nĩ gé, ẽg prũ fi mré. Fi mén rĩr jẽn kỹ fag tóg tỹ jagnẽ tũ nỹtĩ, fi mén mré. Ti ter kỹ fi tóg tỹ ti tũ tũ jẽ sir, ti tũg kỹ.
Fi tỹ ti rĩr tĩ ra ũ mré nỹ kỹ fi tóg fi mén tũ mré nỹ mũ. Ti ter kỹ fi tóg mén tũ jẽ sir. Kỹ tóg fi tỹ ũ mré tĩg sór kỹ há tĩ sir. Fi mén vẽ sir, fi tỹ ũ mré tĩ mũ ẽn ti.
Ri ke ti nĩ, Topẽ tỹ vãsỹ ẽg mỹ vẽjykre nĩm ja ẽn ti. Cristo ter kỹ tóg ẽg jykre pãno tỹ tũ' he gé. Hã kỹ ẽg tóg tỹ Cristo tũ nỹtĩ ha. Ũ tỹ ter kar kỹ rĩr mãn ja ẽn tũ vỹ tỹ ẽg nỹtĩ. Kỹ ẽg tóg ũri Topẽ jykre hã han sór mũ ha, ti mỹ sér tĩ jé.
Vãsỹ ẽg tóg ẽg tỹ nén to én mũ ẽn han ja nĩgtĩ. Kỹ ẽg tóg vẽjykre kavéj han kãn ja nĩgtĩ. Kỹ ẽg nũgme ki vár ke mũ vẽ. Hã ra ẽg tóg Topẽ tỹ ẽg jyvẽn mũ jẽmẽn kỹ ki kanhrãn mũ, ẽg tỹ ti vĩ mranh mũ tag ki. Jérĩn mỹ ẽg tóg mranh mãn', mranh mãn' he mũ sir.
Hã ra tóg ẽg mỹ tũ tĩ ha, ẽg tỹ Topẽ tỹ vãsỹ ẽg jyvẽn jẽmẽg mũ ra mranh mũ ti, Cristo tỹ ter kỹ ẽg jykre pãno tỹ tũ' hen kỹ. Topẽ vĩ mranh sór tũ ẽg nỹtĩ ha. Ẽg kygva ti huri, kỹ ẽg tóg Topẽ tũ hã han tĩ sir, Topẽ kuprĩg tỹ ẽg krĩn kỹ. Ki króm sór ẽg nỹtĩ ha.
Kỹ Judeu ag hỹn inh mỹ: “kỹ Topẽ tỹ vãsỹ ẽg jyvẽn mũ ẽn mỹ kórég nĩ?“ he sór mũ. Vó, kórég tũ ti nĩ. Ẽg jyvẽn ja tóg nĩgtĩ, kỹ ẽg tóg ti vĩ mẽ kỹ: “vẽjykre kórég han kỹ inh hỹn tóg ti vĩ mranh tĩ,” he tĩ. Topẽ vỹ ẽg mỹ: “nén ũ to én tũg nĩ,” he ja nĩ. Hã kỹ ẽg tóg ũ tũ to én tag tỹ tỹ Topẽ vĩ mranh nĩ ki kanhró nỹtĩ.
Topẽ tỹ ẽg jyvẽn mũ ra ẽg tóg ti vĩ mranh sór mũgtĩ, jérĩn mỹ. Ti tỹ ẽg mỹ: “tag han tũg ra,” he mũ ra ẽg tóg han sór tĩ. Hã kỹ ẽg tóg ũ tũ to én sór tĩ.
Vãsỹ ẽg tóg Topẽ tỹ ẽg jyvẽn mũ ẽn mẽ ja tũ nĩgtĩ. Véké ẽg tóg mũ ja nĩgtĩ, jatun mỹ. Kỹ tóg vãhã ẽg mỹ ti vĩ jẽnẽ ja nĩ, Topẽ ti, ẽg jyvẽn kỹ. Ẽn mẽ kỹ ẽg tóg ẽg tỹ ti vĩ mranh ja ẽn ki kanhrãn ja nĩgtĩ, ẽg tỹ to nũgme ki vár ke mũ mré hã. Kỹ ẽg tóg kanẽ jur nỹtĩ ha.
Topẽ vỹ tóg ẽg jyvẽn, ẽg tỹ nũgme ki vár tũ nĩ jé. Jérĩn mỹ ẽg tóg ki vár ke mũ, ẽg tỹ ti tỹ ẽg jyvẽn kri fig tũ nĩn kỹ.
Ẽg tỹ Topẽ vĩ mranh kỹ ẽg tóg ti tỹ ẽg jyvẽn mũ kato tẽ mũ. Kỹ ẽg nũgme ki vár ke mũ sir, ẽg tỹ: “ti hỹn tỹ nén ũ tũ nĩ, sỹ ti vĩ mranh mũ ti,” he mũ ra.
Hã kỹ Topẽ tỹ vãsỹ ẽg jyvẽn mũ ẽn vỹ há nĩ, ti tỹ tỹ Topẽ tũ nĩn kỹ. Kỹ Topẽ tỹ vãsỹ ẽg mỹ vẽjykre nĩm ja ẽn vỹ kuryj nĩ gé. Há ti nĩ.
Kỹ Judeu ag hỹn inh mỹ: “ẽg mỹ vẽjykre há tugnĩn nũgme ki vár ke mũ'?“ he sór mũ. Vó, ke tũ vẽ. Topẽ vĩ mranh tugrĩn ẽg nũgme ki vár ke mũ. Ẽg tỹ hã ra Topẽ tỹ ẽg jyvẽn mẽ kỹ ẽg tóg ẽg jykre kórég to: “ti vĩ mranh ja inh nĩgtĩ,” he tĩ.
Topẽ tỹ ẽg jyvẽn mũ ẽn vỹ tỹ ti tũ nĩ. Ti kuprĩg vỹ to ẽg kanhrãn tĩ. Jérĩn mỹ ẽg tóg ẽg tỹ nén to én mũ ẽn han sór tĩ, ẽg krój nỹtĩn kỹ. Ti vĩ mranh kỹ ẽg tóg tỹ ti vĩ mranh jafã nỹtĩ.
Ẽg jykre tóg inh mỹ e tĩ. Sỹ nén to há ẽn han tũ sóg nĩgtĩ. Sỹ nén to há tũ ẽn hã han sóg tĩ mỹr, kỹ tóg inh mỹ e tĩ.
Ẽg tỹ ti kórég han sór tũ ra ẽg tóg han tĩ. Ti vĩ mranh mũ vỹ ẽg mỹ kórég nĩ. Ge ra ẽg tóg mranh tĩ.
Ẽg jykre pãno hã vẽ. Ẽg tỹ ẽg jykre pãno tovãnh kãn ja tũ nĩn kỹ ẽg tóg ti vĩ mranh tĩ, ẽg tỹ mranh sór tũ ra. Ẽg jykre tãg tũ vẽ, tag ti.
Ẽg pijé vẽjykre há to tar nỹtĩ'. Vẽjykre kórég vỹ ver ẽg kã kã nĩ nĩ. Vẽjykre kuryj tóg ẽg mỹ sér tĩ, ge ra ẽg tóg ti pãno han tĩ, ẽg tỹ ũn há han sór mũ ra.
Hã kỹ ẽg pijé vẽjykre há han tĩ', ẽg tỹ han sór mũ ra'. Ti kórég hã han ẽg tĩ, ẽg tỹ han sór tũ ra.
Ẽg tỹ nén han sór tũ ẽn han ẽg tóg tĩ, vẽnh vatánh tá. Ẽg jykre pãno hã tugrĩn ẽg tóg Topẽ vĩ mranh tĩ, ẽg tỹ tovãnh kãn ja tũ nĩn kỹ.
Ha vé, ẽg jykre ti. Ũn há hã han sór ẽg tóg mũgtĩ. Ge ra ẽg tóg ũn kórég hã han tĩ, ẽg jykre pãno tỹ ẽg kã kã nĩn kỹ.
Ẽg tỹ to jykrén há han kỹ ẽg tóg: “Topẽ tỹ ẽg jyvẽn mũ vỹ há nĩ,” he ti. Ẽg mỹ tóg sér tĩ.
Ẽg tỹ hã ra ẽg jykre to jykrén kỹ ẽg tóg vẽjykre kórég hã han mũgtĩ ver, vẽnh vatánh tá. Kỹ ẽg tóg sir vẽjykre há kato tẽ mũ. Ti vĩ mranh jafã vỹ tỹ ẽg nỹtĩ, ẽg tỹ Topẽ vĩ mranh to én kỹ, ẽg tỹ to én sór tũ ra. Ẽg kã kã tóg nĩ nĩ, vẽjykre kórég ti.
Ẽg tỹ to jykrén há han kỹ Topẽ tỹ ẽg jyvẽn tĩ ẽn tóg ẽg mỹ há tĩ, kỹ ẽg tóg han sór mũ. Ge ra ẽg tóg mranh mãn', mranh mãn' he tĩ sir, ẽg tỹ mranh sór tũ ra. Jagy pẽ ti nĩ. Kórég ẽg nỹtĩ, ẽg tỹ ũn há han ki kagtĩg nỹtĩn kỹ. Nũgme ki vár kãn jé ẽg tóg ke mũ mỹr. Ũ nỹ hỹn ẽg kren han ki kanhró nĩ, vẽjykre kórég tag to? Ẽg Senhor tỹ Jesus Cristo hã vẽ. Ti hã vỹ ẽg kren han mũ. Jãvo ẽg tóg vẽsóg ki ẽg jykre pãno tỹ tũ' he ki kagtĩg nỹtĩ. Jesus hã tugnĩn Topẽ tóg ẽg mỹ vẽnh pãte fón tĩ, kỹ ẽg tóg ti mỹ há nỹtĩ.
<range>
Kỹ Topẽ tóg, ẽg tỹ Jesus Cristo ki rã kỹ ẽg vóg kónãn mãn ke tũ nĩ ha.
Vẽjykre tãg vỹ ẽg kã kã nĩ ha, Topẽ kuprĩg tugrĩn, ẽg tỹ Jesus Cristo ki ge kỹ nỹtĩn kỹ. Ti tỹ tỹ ẽg jagrẽ nĩn kỹ ẽg rĩnrĩr nỹtĩ. Kỹ ẽg kygvar kỹ nỹtĩ sir. Nũgme ki vár ke tũ ẽg nĩ ha.
Topẽ tỹ vãsỹ ẽg jyvẽn mũ ra ẽg krenkren ja tũ nĩ ver, ẽg tỹ ki króm kãn ja tũ nĩn kỹ, ẽg krónhkrój nỹtĩn kỹ. Hã kỹ Topẽ tóg ti kósin jẽnẽ ja nĩ. Ũ tỹ Topẽ vĩ mranh jafã ri ke tóg mur, ẽg ri ke, hã ra tóg mranh ja tũ nĩ inhhã. Kỹ tóg ẽg jagfy ter ja nĩ, ẽg hã tỹ ti vĩ mranh ja tugrĩn.
Vãhã ẽg tóg Topẽ tỹ vãsỹ ẽg jyvẽn mũ ẽn ki króm há nỹtĩ, Topẽ kuprĩg tỹ tỹ ẽg jagrẽ nĩn kỹ. Kỹ ẽg tóg ẽg tỹ nén to én mũ ẽn han mãn ke tũ nĩ sir, ẽg jagrẽ há tỹ ẽg tar han mũ tugnĩn.
Ẽg tỹ ẽg tỹ nén to én mũ ẽn han kỹ ẽg tóg tỹ Topẽ vĩ mranh jafã nỹtĩ. Ẽg tỹ hã ra Topẽ kuprĩg tỹ jagrẽ nĩn kỹ ẽg tóg ti hã tỹ ẽg mỹ nén tó mũ ẽn han tĩ.
Ẽg tỹ nén to én mũ ẽn han kỹ ẽg nũgme ki vár ke mũ vẽ. Ẽg tỹ Topẽ kuprĩg tỹ ẽg mỹ nén tó mũ ẽn han kỹ ẽg tóg vẽjykre tãg han kỹ nỹtĩ. Kỹ ẽg jatun mỹ mũgtĩ sir.
Ũ tỹ ti tỹ nén to én mũ ẽn han kỹ tóg Topẽ kato tẽ mũ sir. Ti pijé Topẽ jykre han tĩ'. Han ki kagtĩg tóg nĩgtĩ. Ẽg jykre pãno hã vẽ.
Ũ tỹ ti tỹ nén to én mũ ẽn han kỹ tóg to kórég nĩ, Topẽ ti.
Ag jãvo ãjag tóg Topẽ kuprĩg tỹ ãjag mỹ nén tó mũ ẽn hã han tĩ. Ẽg tỹ nén to én mũ ẽn han vãnh ãjag nỹtĩ, Topẽ kuprĩg tỹ tỹ ãjag jagrẽ nĩn kỹ. Ũ tỹ Cristo kuprĩg tỹ jagrẽ tũ nĩ ẽn pijé tỹ ti tũ nĩ'.
Cristo tũ vỹ tỹ ẽg nỹtĩ, kỹ tóg ẽg kã kã jẽ nĩ, Jesus Cristo ti, ti kuprĩg tỹ. Kỹ ẽg há vỹ ter ke mũ, ẽg tỹ Topẽ vĩ mranh kỹ. Hã ra ẽg tóg ẽg rĩr krỹg ja tũ venh ke mũ, Topẽ tỹ ẽg mỹ vẽnh pãte fón kỹ.
Topẽ kuprĩg vỹ tỹ ẽg jagrẽ jẽ ha. Topẽ vỹ Jesus rĩn mãn, ti ter kar kỹ. Ti tỹ Jesus rĩn mãn kỹ tóg ẽg há ter ke tag rĩn mãn ki kanhró nĩ gé, ẽg mỹ ẽg há tãg han kỹ, ti kuprĩg tỹ tỹ ẽg jagrẽ nĩn kỹ.
Inh kanhkã', Topẽ tũ vỹ tỹ ẽg nỹtĩ ha, ẽg tỹ ti jykre hã han jé. Kỹ han tũg nĩ, ãjag tỹ nén to én mũ ti.
Ẽg tỹ nén to én mũ ẽn han kỹ ẽg nũgme ki vár ke mũ. Topẽ tỹ ẽg jagrẽ vỹ ẽg tỹ nén to én mũ tag tỹ tũ' he sór mũ. Ẽg tỹ ti mré tỹ tũ' hen kỹ ẽg vẽjykre tãg han kỹ nỹtĩnh mũ.
Ẽg tỹ Topẽ kuprĩg tỹ ẽg mỹ nén tó tĩ ẽn han kỹ ẽg tóg tỹ Topẽ krẽ nỹtĩ. Jesus jãvy vỹ tỹ ẽg nỹtĩ mỹr, ti ve fag ke gé, ha mẽ.
Ẽg tỹ tỹ Jesus jãvy nỹtĩn kỹ ti pijé ẽg kanẽ jun ke mũ'. Ti kuprĩg vỹ tỹ ẽg jagrẽ nĩ. Kỹ Topẽ pijé tỹ ẽg patrão kórég ri ke nĩ'. Tỹ tóg ẽg panh nĩ ha. Hã kỹ ẽg tóg ti mỹ: “Aba,” he tĩ, hã vỹ: “ẽg jóg,” he mũ, ẽg vĩ ki.
Topẽ kuprĩg hã ne ẽg mỹ tó tĩ', ẽg tỹ tỹ Topẽ krẽ nỹtĩ ti, Jesus jãvy, ti ve. Hã kỹ ẽg ki kanhró nỹtĩ.
Ẽg tỹ tỹ Topẽ krẽ nỹtĩn kỹ tóg ẽg mỹ ti tũ nĩm kãn ke mũ. Jesus Cristo hã mỹ tóg nĩm kãn ke mũ, kỹ tóg ẽg mỹ nĩm kãn ke mũ gé sir. Hã jé ẽg tóg ti mré jagtar ke mũ gé, ti tỹ vẽjykre há to jagtar ja ẽn ri ke. Kỹ ẽg tóg ti mré tỹ ũn mág nỹtĩnh ke mũ gé.
Ha vé, tag ki kanhró sóg nĩ, ha mẽ. Kanhkã tá tóg sér pẽ tĩnh mũ. Tá ẽg tóg tỹ ũn mág nỹtĩnh mũ. Kỹ ẽg tỹ ũri ti tugnĩn jagtar mũ tag vỹ tỹ ẽg mỹ nén ũ tũ pẽ nĩgtĩ, ẽg tỹ tỹ ũn mág nĩnh ke to jykrén kỹ.
Topẽ vỹ ti krẽ tỹ ũn mág han ke mũ. Kỹ Topẽ tỹ ũn han mũ kar ag tóg tag hã ve sór mũ gé, misu kar, ka kar, ẽkré kar ke gé, nén kar ti.
Nén kar vỹ jagtar nỹtĩ, ũn ve tỹ Topẽ vĩ mranh tugrĩn. Vẽnh kókén ja tũ ti nĩ. Topẽ vĩ mranh ja tũ ti nĩ. Hã ra tóg ũn ve tugnĩn jagtar nỹtĩ, Topẽ tỹ ẽg mré ti vóg kónãn kỹ, nén kar ti.
Hã ra Topẽ tóg ti tỹ ũn han mũ kar ag mỹ: “kejẽn ãjag jagtar mãn ke tũ nĩ ha,” he ja nĩ. Kỹ Topẽ tỹ Jesus jãvy ag tỹ ũn mág hynhan ke kurã ẽn kã tóg nén kar tỹ há' henh ke mũ gé, ti tỹ ti ve fag tỹ ũn mág han mũ kurã ẽn kã. Kỹ tóg tũg mãn ke tũ nĩ ha, nén kar ti.
Ver tóg Topẽ tỹ ũn han mũ kar ag mỹ jagy tĩ, fag mỹ ke gé. Kỹ tóg fag tỹ gĩr ven kỹ fag vẽnhkrẽr ẽn ri ke nĩ.
Nén ũ kar tag vẽnhkrẽr ri ke han ẽg tóg tĩ gé, ẽg tỹ ti jagy ven kỹ, ẽg tỹ ti kuprĩg tỹ jagrẽ nỹtĩ ra. Ẽg jagrẽ to ẽg tóg ki kanhró nỹtĩ, ẽg tỹ tá tỹ ũn mág nỹtĩnh ke ti. Ge ra tóg ver ẽg mỹ jagy tĩ, tag ti ki. Kỹ ẽg tóg ti mré nỹtĩ sór mũ. Kỹ ẽg tóg venh ke mũ sir, ti tỹ ti krẽ pẽ mỹ nén nĩm ke mũ ti. Hã jãvãnh ẽg tóg mũ.
Krenkren kỹ ẽg nỹtĩ, hã ra ẽg tóg ver vég tũ nĩgtĩ. Ẽg tỹ venh há tóg tĩ. Hã jãvãnh ẽg tóg tĩ. Ẽg tỹ jãvãnh mũ ra ẽg tóg ver vég tũ nĩ. Ẽg tỹ ve kar kỹ ẽg tóg ti jãvãnh mãn ke tũ nĩ ha.
Hã ra ẽg tóg ver vég tũ nĩ, hã kỹ ẽg tóg jãvãnh mũ ver. To krónh ke tũ ẽg tóg nĩ.
Hã ra Topẽ kuprĩg vỹ ẽg tar han tĩ, ẽg krój nỹtĩn kỹ. Kejẽn ẽg tóg ẽg tỹ nén to vĩnh ke mũ ki kagtĩg nỹtĩ, ẽg tỹ Topẽ mré vẽmén kỹ. Hã kỹ tóg ẽg jagfy vĩ tĩ, Topẽ kuprĩg ti. Ti vĩ ki kagtĩg ẽg nỹtĩ. Hã ra tóg ẽg jagfy vĩ tĩ.
Kỹ Topẽ vỹ ẽg tỹ nén to jykrén mũ kar vég tĩ. Kỹ tóg ti kuprĩg tỹ nén tó mũ tag ki kanhró nĩ gé. Ti jykre vỹ ti mỹ há nĩ, ti tỹ nén to vĩ mũ ti, ẽg jagfy, Topẽ tũ kar ag jagfy. Topẽ tỹ nén han sór mũ ẽn hã to tóg vĩ tĩ.
Ha vé, Topẽ to ẽg há nỹtĩ. Hã kỹ ẽg tỹ nén vég mũ kar vỹ ẽg tar han ke mũ, ẽg tỹ ti jagy vég mũ mré hã. Topẽ hã vỹ ẽg ki rĩr mũ, ti tỹ ẽg kuprẽg ja nĩn kỹ.
Ẽg tỹ ver ti ki ge tũg ki tóg: “inh ki tóg rãnh ke mũ, tag,” he ja nĩ, ki kanhró nĩn kỹ. Kỹ tóg ẽg kuprẽg ja nĩ gé, ẽg tỹ ti kósin tỹ Jesus ri ke pẽ nỹtĩ jé. Ti hã vỹ tỹ Topẽ kósin pẽ nĩ inhhã, ti kósin ve. Kỹ tóg tỹ ẽg kãke nĩ gé sir, kỹ ti jãvy ag, ti ve fag vỹ e tãvĩ nỹtĩnh mũ ha. Ẽg hã vẽ sir.
Hã jé tóg ẽg kuprẽg. Kỹ tóg ẽg mỹ vẽnh vĩ jẽnẽ. Ti tỹ ẽg mỹ vẽnh vĩ jẽnẽ kỹ tóg ẽg mỹ vẽnh pãte fón gé. Ẽg mỹ vẽnh pãte fón kỹ tóg ẽg tỹ ũn mág hynhan ke mũ gé, ti mré, tá.
Tag tóg inh mỹ e tĩ. Sỹ to jykrén tũ tóg tĩ. Topẽ vỹ tỹ ẽg mré ke nĩ mỹr. Hã kỹ ẽg kato tẽ ũ pijé ẽg tỹ hẽ ri kenh mũ ha'.
Topẽ vỹ ti kósin pir fẽg, ti tỹ ẽg jagfy ter jé. Ti kósin pir nenh ja tũ tóg nĩ. Hã kỹ tóg ẽg mỹ nén ũ há nenh ke tũ pẽ nĩ, ti tỹ ti kósin pir nenh ja tũ nĩn kỹ.
Topẽ tỹ ẽg kuprẽg kỹ tóg ũ tỹ ẽg kato vĩ sór mũ ra ag mỹ vẽnh mỹ tĩ. Topẽ hã ne ẽg mỹ vẽnh pãte fón ja nĩgtĩ'.
Kỹ ẽg tóg ũ ag tỹ ẽg to: “kórég ag nỹtĩ,” he mũ ra Topẽ mỹ há nỹtĩ. Jesus Cristo hã tóg ter ja nĩ, ẽg jagfy. Kỹ tóg rĩr mãn ja nĩ gé. Topẽ pẽgja tá tóg nĩ nĩ, ti rã hã. Kỹ tóg ẽg jagfy vĩ tĩ.
Kỹ ũ pijé Cristo tỹ ẽg to jũ han ki kanhró nĩ'. Ti fe vỹ tỹ ẽg nỹtĩ. Kejẽn ẽg tóg nén ũ jagy venh ke mũ, ti tugrĩn. Kejẽn ẽg kanẽ jur ke mũ. Kejẽn ag tóg ẽg vóg kónãn ke mũ. Kejẽn ẽg tóg kókĩnkĩr ke mũ. Kejẽn ẽg tóg kur venh ke tũ nĩ gé. Kejẽn ẽg tóg kãgter kren ke mũ. Kejẽn ag tóg ẽg kã mĩ ũ tén ke mũ. Jérĩn mỹ ẽg tóg Cristo tovãnh ke tũ nĩ. Kỹ tóg ẽg tovãnh ke tũ nĩ gé, Jesus Cristo ti.
Kejẽn ẽg tóg ti jagy tag vég tĩ, hã kỹ tóg rán kỹ nĩ, ha mẽ: “ẽg tỹ ã to há nỹtĩ tugnĩn ag tóg ẽg tén sór tĩ, kurã kar ki. Carneiro tãnh ẽg tóg tĩ, ẽg tỹ ko jé. Tag ri ke ẽg nỹtĩ, ag mỹ,” he ja tóg nĩ, Topẽ vĩ rá ki. Hã ra tóg ge nĩ.
Hã ra tóg tỹ nén ũ tũ nĩ, ẽg mỹ. Ti hã ne ẽg tar han tĩ', ũ tỹ ẽg to há tãvĩ nĩ ẽn tĩ. Hã kỹ tóg ẽg mỹ sér tĩ, ẽg tỹ nén jagy vég mũ ra, ti tugrĩn.
Ha vé, tag ki kanhró sóg nĩ, ha mẽ. Nén ũ pijé Topẽ tỹ ẽg to há nĩ tag tỹ tũ' henh mũ', ha mẽ. Ẽg ter mũ ra tóg ẽg to há nĩ, ẽg ter tũ ra ke gé. Topẽ tỹ jẽnẽ jafã ag vỹ Topẽ tỹ ẽg kato tẽ han ki kagtĩg nỹtĩ gé. Japo ag vỹ ti tỹ ẽg kato tẽ han ke tũ nĩ gé. Pã'i kar ag vỹ tag han ki kagtĩg nỹtĩ gé. Ẽg tỹ ũri nén ũ jagy vég mũ ra ẽg tóg ti tovãnh ke tũ nĩ, kỹ tóg kar kỹ ẽg to jũnh ke tũ nĩ gé.
Kanhkã tãn ag vỹ ti tỹ ẽg to jũ han ke tũ nĩ gé, nũgme tãn ag ke gé. Topẽ tỹ nén han ja kar vỹ ti tỹ ẽg to jũ han ke tũ pẽ nĩ. Ẽg to tóg há tãvĩ nĩ, ẽg tỹ ẽg Senhor tỹ Jesus Cristo ki ge kỹ nỹtĩn kỹ.
Nén ũ tó sór inh mũ gé, ha mẽ. Cristo vỹ ki kanhró nĩ, sỹ tónh ke mũ tag. Sỹ ke há vẽ, ón tũ sóg nĩgtĩ, kỹ Topẽ kuprĩg vỹ inh mỹ: “ki hã ã tóg tó,” he tĩ gé.
Ha mẽ, inh mré ke ag to sóg fe kaj tãvĩ nĩ, Judeu ag to, ag tỹ Jesus kato tẽn kỹ. Fỹ sóg tĩ, sỹ ag mĩ ẽkrén kỹ. Inh mỹ tóg vẽnh kaga jagy ri ke nĩ, ha mẽ. Kỹ tóg Topẽ tỹ ag jagfy inh kato tẽ ra inh mỹ há tĩ vẽ. Ti tỹ ag jagfy isỹ tỹ Cristo mré ke tũ han ra tóg inh mỹ há tĩ vẽ. Tỹ ag tóg inh kanhkã pẽ nỹtĩ,
<range>
isỹ tỹ ag mré Judeu nĩn kỹ. Tỹ ag tóg Topẽ krẽ ja nỹtĩ vẽ, ti tỹ ag kuprẽg kỹ. Kỹ tóg ag mỹ ti jykre tar ven ja nĩ gé. Ag mré tóg vẽjykre tỹ hẽn ri ke han ja nĩgtĩ. Ag jyvẽn ja tóg nĩgtĩ gé. Ti ĩn pẽ han ja ag tóg nĩgtĩ, Jerusalém tá, krẽm nén ũ kar pũn jafã. Ag mỹ tóg ti tỹ nén han ke ti kãmén ja nĩgtĩ.
Ẽg jógjóg ve ag, ũ tỹ vãsỹ Topẽ mré vẽmén tĩ ag vỹ jógjóg ve nỹtĩ gé. Kỹ Cristo vỹ tỹ ag kã ũ nĩ gé, ag kanhkã, ti tỹ ga kri tĩg kỹ. Ẽg kri ke kar vẽ, Cristo ti. Topẽ vỹ tỹ ti nĩ. Ti hã mỹ ẽg vĩ há han to krónh kenh ke tũ nĩ, ga kri, kanhkã tá ke gé. Hã vẽ.
Jesus kato tẽ ag tóg nỹtĩ ha, Judeu ag, Topẽ tỹ ag jyvẽn ja ra. Hã kỹ Topẽ tóg ag mỹ tó há han ja tũ nĩ ve nĩ. Hã tũ vẽ. Ag hã ne to jykrén há han ja tũ nĩ'. Ẽg tỹ to jykrén há han kỹ ẽg Judeu ag jykre ki kanhrãn mũ. Judeu ũ ag tóg ón kỹ tỹ Topẽ krẽ nỹtĩ ve nĩ, ha mẽ.
Hã ra ag tóg ón kỹ: “Abraão vỹ tỹ ẽg jógjóg ve nĩ,” he tĩ, “hã kỹ ẽg tóg tỹ Topẽ krẽ nỹtĩ,” he ag tóg tĩ. Ag tỹ kygnẽ vẽ, ha mẽ. Topẽ tóg Abraão mỹ: “ã kósin tỹ Isaque krẽ vỹ tỹ ã krẽ pẽ nỹtĩnh mũ,” he ja nĩ.
Hã ra Abraão vỹ krẽ e han ja nĩgtĩ. Kósin pir tũ ti nĩ. Hã kỹ Abraão krẽ ũ vỹ tỹ Topẽ krẽ tũ nỹtĩ, Abraão tỹ ag han ja ra. Ũ tỹ Topẽ ki ge kỹ nỹtĩ ag hã vỹ tỹ Topẽ krẽ pẽ nỹtĩ, Topẽ tỹ ũn kuprẽg ja ag.
Topẽ vỹ Abraão mỹ: “prỹg tũg kỹ sóg ã venh kãtĩg mãn ke mũ, kỹ Sara fi kósin vỹ kã nỹnh mũ sir, ha vem nĩ,” he ja nĩ. Ti tỹ ti mỹ Isaque mur ke tó jan hã vẽ, ti tỹ Isaque hã kuprẽg ja nĩn kỹ.
Kỹ tóg ge nĩ gé, ẽg tỹ Rebeca fi krẽ to jykrén kỹ, Isaque prũ fi. Krẽ vẽgni han ja fi nĩ, kỹ ag tóg tỹ ẽg jóg tỹ Isaque krẽ kar nỹtĩ, ũn vẽgni ja ag.
Kỹ ag mur tũg ki, ag tỹ ver nén ũ han tũg ki Topẽ tóg ag mỹnh fi mỹ: “ũn mur vén ke mũ vỹ tỹ ũ tỹ ti nón mur ke mũ ẽn krẽm ke jẽnh ke mũ, ha vem nĩ,” he ja nĩ. Topẽ tỹ fi mỹ tó mũ kã ag tóg nén ũ há mré nén ũ kórég han ja tũ nĩ ver. Ag mur tũg ki ke ja vẽ. Topẽ tỹ ẽg mỹ ti jykre ven sór ja vẽ. Hã kỹ tóg ag mur tũg ki tag tó ja nĩ. Ti tỹ nén to jykrén mũ ẽn han ti tĩ, Topẽ ti. Kỹ tóg ti tỹ ũn kuprẽg sór mũ ẽn hã kuprẽg tĩ gé, ag tỹ ver nén ũ han tũg ki.
<range>
Hã kỹ tag tóg rán kỹ nĩ gé, Rebeca fi krẽ ẽn ag to, ha mẽ: “Jacó to inh há nĩ, hã ra sóg ti jo mur ja tỹ Esaú to kórég nĩ,” he ja tóg nĩ, Topẽ vĩ rán ki.
Kỹ Judeu ag hỹn inh mỹ: “Topẽ jykre vỹ há tũ nĩ,” he sór mũ. “Kuryj tũ ti nĩ, ti tỹ vẽsóg ki nén ũ to jykrén sór kỹ, ti tỹ ũn kuprẽg mũ ẽn to,” he ag hỹn tĩ. Hã tũ vẽ hã ra.
Hã kỹ tóg Moisés mỹ: “isỹ ũn jagãgtãn sór mũ ẽn hã jagãgtãn jé sóg ke mũ,” he ja nĩ.
Ẽg tỹ to vãsãn tũ vẽ, ẽg tỹ to tar nĩnh ke tũ vẽ. Topẽ tỹ vẽsóg ki ẽg jagãgtãn hã vẽ.
Hã kỹ ga tỹ Egito tá pã'i tỹ Faraó to tag tóg rán kỹ nĩ gé, ha mẽ. “Ũn tar vỹ tỹ inh nĩ,” he ja ti nĩ, Topẽ ti, Faraó mỹ. “Ã tỹ sóg ũn tar han, vẽnh kar tỹ isỹ tỹ ũn tar nĩ tag ki kanhró nỹtĩ jé, isỹ ã vóg kónãn to, ã tar jẽ ra. Vẽnh kar tỹ inh jiji mẽnh ke vẽ, he ja ti nĩ, vãsỹ.
Hã kỹ, Topẽ tỹ ũ jagãgtãn sór nĩn kỹ tóg ti jagãgtãn tĩ sir. Hã ra tóg ũ tỹ mẽ jãvãnh ẽn ti kutu kãfór han mũ sir, Faraó ri ke.
Kỹ Judeu ag hỹn inh mỹ: “kỹ ẽg hỹn Topẽ tỹ ẽg kuprẽg tũ tugrĩn kutu nỹtĩnh mũ,” he sór mũ. “Ti tugnĩn ke vẽ. Kỹ ti tỹ ne jé ẽg vóg kónãn sór nẽ?“ he sór ag hỹn mũ, ón kỹ Topẽ to vĩn kỹ.
Ha vé, ẽprã ke vỹ tỹ ẽg nỹtĩ. Ti vĩ kafãn ke tũ pẽ ẽg tóg nĩ. Ti kamẽg jé ẽg tóg ke mũ. Ti tỹ nén han sór mũ ẽn han ti tĩ. Kejẽn ẽg tóg nén ũ han tĩ, go'or tỹ. Kỹ go'or tóg ẽg mỹ: “isỹ kukrũ kórég han tũg nĩ, isỹ kukrũ sĩnvĩ han nĩ,” he tũ nĩgtĩ.
Go'or ũ tỹ ẽg kukrũ sĩnvĩ han tĩ, ũ tỹ ẽg kukrũ kórég han tĩ. Ẽg tỹ nén han sór mũ ẽn han ẽg tóg tĩ,
Topẽ tỹ ti tỹ nén han sór mũ han tĩ ẽn ri ke. Ũ ag to tóg jũ tĩ, ẽg kar tỹ ag ki ti tar nĩ to jykrén jé. Hã ra tóg kãnhmar ag to jũnh ke tũ nĩ. Ver tóg ag to fe mág nĩ, ag kórég tãvĩ nỹtĩ ra. Hã ra tóg ag vóg kónãn ke mũ, ha vem nĩ.
Kỹ tóg ũ ag jagãgtãn mũ gé, vẽnh kar tỹ ag ki Topẽ tỹ tỹ ũn há tãvĩ nĩ to jykrén jé, ẽg há kar kãfór. Hã jé tóg ag kuprẽg ja nĩgtĩ. Ti tỹ ag tỹ ũn mág han sór vẽ, ti mré.
Ẽg hã vẽ sir, ũn kuprẽg kỹ nỹtĩ tag ag, fag ke gé. Hã kỹ tóg ẽg mỹ vẽnh vĩ jẽnẽ. Judeu ag kã mĩ tóg ẽg mỹ vẽnh vĩ jẽnẽ, fóg ag kã mĩ ke gé, kanhgág ag kã mĩ ke gé.
Hã kỹ Oseias tóg tag tó ja nĩ, ha mẽ. “Vãsỹ ag tóg tỹ inh mré ke tũ ja nỹtĩ, hã ra sóg ag mỹ: inh mré ke vỹ tỹ ãjag nỹtĩnh mũ ha, isũ ag, he sór mũ, he ti, Topẽ ti,” he ja tóg nĩgtĩ. “Vãsỹ sóg ag to há tũ ja nĩgtĩ, hã ra sóg ag to há nĩnh mũ ha,” he ti.
“Vãsỹ sóg ag mỹ: ãjag pijé tỹ isũ nỹtĩ', he ja nĩgtĩ. Hã ra sóg ag mỹ: Topẽ krẽ vỹ tỹ ãjag nỹtĩnh mũ, henh ke mũ. Ũn rĩr nĩ ẽn krẽ vỹ tỹ ãjag nỹtĩnh mũ, he jé sóg ke mũ ag mỹ, he ti, Topẽ ti,” he ja tóg nĩ, Oseias ti. Ti tỹ ũ tỹ ũri Cristo ki ge kỹ nỹtĩ ag kãmén hã vẽ.
Kỹ Isaías vỹ Judeu ag to: “e ag nỹtĩ, goj fyr mĩ rỹnhrỹj e nĩ ẽn ri ke. Ge ra ag pipir nỹtĩnh mũ, ũn krenkren ke mũ ag.
Topẽ vỹ kãnhmar ti tỹ nén tó ja ẽn han ke mũ, ga tag ki. Kỹ tóg ag vóg kónãn kãn ke mũ, ũn e ẽn ag, ag kórég nỹtĩn kỹ,” he ja ti nĩ, Isaías ti.
Kỹ tóg: “ẽmã tỹ Sodoma tá ke ag tũg kãn ja tóg nĩ, Topẽ ti, ẽmã tỹ Gomorra tá ke ag ke gé. Kỹ tóg ẽg tũg kãn kren gé, ag ri kén. Hã ra tóg ẽg kã mĩ ũ krenkren han mũ,” he ja nĩ gé, Isaías ti.
Oseias mré Isaías ag tỹ tó mũ vỹ ge nĩ, ha mẽ. Fóg mré kanhgág ag pijé vẽjykre kuryj nón mũ ja nĩgtĩ'. Ge ra Topẽ tóg ag jagãgtãn kỹ ag mỹ vẽnh pãte fón mũ ha, ag tỹ Jesus ki rã kỹ, fag ke gé.
Ag jãvo Judeu ag vỹ ag jykre hã tỹ Topẽ tỹ ag jyvẽn ki króm sór ja nĩgtĩ. “Ti vĩ han ẽg tĩ, kỹ tóg ẽg to há nĩ,” he ag tóg tĩ, ón kỹ. Hã ra ag tóg ki króm kãn ja tũ nĩ, hã kỹ Topẽ tóg ag to há tũ nĩ, jérĩn mỹ.
Hẽ ri ken kỹ hỹn'? Ag tỹ ti ki ge ja tũ tugrĩn ke vẽ. Hã kỹ tóg ag mỹ vẽnh pãte fón ja tũ nĩ gé. Hã kỹ ag tóg Cristo kato tẽ nỹtĩ. Pó ri ke ti nĩ, Cristo ti, ẽg tỹ tỹ krĩm ke jafã. Ag tỹ ti tỹ krĩm ke jan hã vẽ, hã vỹ: ti ki rã tũ, he mũ.
Hã kỹ tag tóg rán kỹ nĩ, Jesus Cristo to, ha mẽ. “Jerusalém tá sóg pó nĩm mũ, ag tỹ tỹ krĩm ke jé. Kỹ ag tóg, pãró tag tỹ krĩm ke kỹ vár ke mũ sir. Hã ra ũ tỹ ti ki rã mũ vỹ ti tỹ nén ve sór mũ ẽn venh ke mũ,” he ja ti nĩ, Topẽ vĩ rán ki, Jesus Cristo tỹ Jerusalém tá ter ke to.
Inh kanhkã', isỹ inh mré ke tỹ Judeu ag krenkren venh há tãvĩ tóg tĩ, hã jé sóg Topẽ mré vẽmén tĩ.
Topẽ vĩ han jé ag tóg vãsãnsãn mũgtĩ. Hã ra ag tóg ki kagtĩg nỹtĩ, kỹ ag tóg ẽg tỹ nén han ke tũ ẽn han tĩ.
Vẽsóg ki ag tóg vẽjykre kuryj to vãsãn sór tĩ. Hã ra ũ tỹ ẽg mỹ vẽjykre kuryj nĩm sór mũ vỹ tỹ Topẽ ti nĩ. Tag ve sór tũ ag nỹtĩ, Topẽ tỹ ẽg mỹ nĩm ke tag. Hã kỹ ag tóg Topẽ kato vãsãnsãn mũ.
Cristo vỹ hur kãtĩg. Kỹ ẽg tóg ti ki ge kỹ nỹtĩn kỹ ti mỹ há nỹtĩ ha. Ẽg tỹ Topẽ tỹ vãsỹ ẽg jyvẽn ki króm tugnĩn ke pijé'. Jesus Cristo ki rã tugrĩn ke vẽ.
Ha vé, Moisés vỹ vãsỹ Topẽ jykre to tag rán, ha mẽ. “Ũ tỹ vẽjykre kuryj han kãn mũ vỹ rĩr nĩnh ke mũ, ũ tỹ ge vỹ rĩr krỹg ja tũ venh ke mũ, ti tỹ Topẽ tỹ ẽg jyvẽn mũ ẽn ki króm kãn tugnĩn,” he ja tóg nĩ, Moisés ti. Hã ra ẽg tóg ki króm kãn ki kagtĩg nỹtĩ, ẽg tỹ ki króm kãn sór mũ ra.
Ẽg tỹ Jesus ki rã tugrĩn ẽg tóg Topẽ mỹ há nỹtĩ. Kỹ ẽg tóg: “ũ nỹ hỹn kanhkã ra tĩg mũ, Cristo pére kãtĩg jé?“ henh ke tũ pẽ nĩ. Mur kỹ ti nĩ ha.
Kỹ ẽg: “ũ nỹ hỹn vẽnh kuprĩg ag jamã ra tĩg mũ, Cristo rĩn mãn jé?“ henh ke tũ pẽ nĩ gé. Rĩr mãn kỹ ti nĩ ha.
Tag tó jé ẽg tóg ke mũ, ha mẽ: “jagy tũ ti nĩ, Topẽ vĩ ti. To jykrén há ti nĩ. Kãnhmar ẽg tóg tónh ke mũ. Kãnhmar ẽg tóg to jykrén ke mũ, Topẽ vĩ to,” he jé ẽg tóg ke mũ. Topẽ vĩ tag hã tó sóg tĩ. “Jesus Cristo ki rã tugnĩn ẽg krenkren ke mũ,” he sóg tĩ.
Ẽg krenkren jé ẽg tóg Jesus to: “ẽg Senhor vỹ tỹ ti nĩ,” henh ke mũ. Kỹ ẽg tóg ẽg fe tỹ ti ki rãnh ke mũ gé. Topẽ tỹ ti ter kar kỹ ti rĩn mãn ja tag kri ẽg nĩm ke mũ. Kỹ ẽg tóg kri fi kỹ krenkren ke mũ sir.
Ẽg tỹ ẽg fe tỹ ti ki rã kỹ ẽg tóg ti mỹ há nỹtĩ. Ẽg tỹ vẽnh kar mỹ ti kãmén kỹ ẽg krenkren ke mũ sir.
Hã kỹ tag tóg rán kỹ nĩ, ha mẽ: “ẽg tỹ ti ki ge kỹ ẽg tóg ẽg tỹ nén ve sór mũ ẽn venh ke mũ,” he ja tóg nĩ, Topẽ vĩ rán ki.
Vẽnh kar mỹ ke vẽ sir, vẽnh vĩ tag, Judeu ag mỹ, kar kỹ fóg ag mỹ, kanhgág ag mỹ ke gé, fag kar mỹ ke gé. Tỹ tóg ẽg kar Senhor nĩ mỹr. Kỹ tóg, ẽg kar tỹ ti mỹ nén ũ to vĩn kỹ, ẽg mỹ nĩm ke mũ gé sir.
Tag hã vỹ rán kỹ nĩ gé, ha mẽ: “ẽg tỹ ẽg Senhor mỹ: inh kren han nĩ, hen kỹ tóg ẽg krenkren han ke mũ, ẽg kar,” he ja tóg nĩ, Topẽ vĩ tỹ rán kỹ nĩ ki.
Ẽg tỹ ti ki ge tũ nỹtĩ ra ẽg tóg: “inh kren han nĩ,” he ki kagtĩg nỹtĩnh mũ vẽ. Ẽg tỹ ti vĩ mẽ ja tũ nỹtĩ ra ẽg tóg ti ki ge ki kagtĩg nỹtĩnh mũ vẽ. Ũ tỹ ẽg mỹ ti vĩ tó tũ nĩ ra ẽg ti vĩ mẽnh ke tũ nĩ vẽ.
Topẽ tỹ ag jẽgnẽg tũ nĩ ra ag tóg ẽg mỹ ti vĩ tónh ke tũ nĩ vẽ. Hã kỹ tag tóg rán kỹ nĩ, ha mẽ. “Ũ tỹ ẽg mỹ Topẽ vĩ sér ma kãmũ mũ ag junjun kỹ tóg ẽg mỹ sér pẽ tĩ,” he ja tóg nĩ, Topẽ vĩ tỹ rán kỹ nĩ ki. Topẽ tỹ ti vĩ tó tĩ ag jẽgnẽ to ken hã vẽ.
Hã ra ũ ag tóg kri fi jãvãnh nỹtĩ gé, ag tỹ mẽg mũ ra, Topẽ vĩ sér ti. Isaías vỹ ag to Topẽ mỹ tag tó ja nĩ. “Ẽg jóg mág', inh vĩ mẽ jãvãnh ag nỹtĩ,” he ja tóg nĩ.
Hã kỹ ẽg tóg, ẽg tỹ ti vĩ mẽ há han kar kỹ ti ki rã tĩ. Ẽg tỹ Cristo kãme mẽ kỹ ẽg ti ki rã tĩ.
Kỹ ãjag hỹn inh mỹ: “Judeu ag mỹ mẽ ja tũ nĩ, hã kỹ ag mỹ ti ki ge ja tũ nĩ?“ he sór mũ, ãjag tỹ inh carta tag ve kỹ. Vó, mẽ kỹ ag nỹtĩ vẽ. Tag vỹ rán kỹ nĩ, ha mẽ: “ga kar mĩ ag tóg mẽ ja nĩgtĩ, ã vĩ ti. Ga fyr tá tóg jun gé, ã vĩ ti,” he ja ti nĩ, Topẽ vĩ rá ki.
Kỹ ãjag hỹn inh mỹ: “kỹ Judeu ag mỹ to jykrén há han ki kagtĩg nỹtĩ, ag tỹ mẽg mũ ra?“ he sór mũ. Vó, ag tỹ to jykrén sór kỹ ag tóg to jykrén mũ vẽ. Moisés vỹ ẽg mỹ tag kãmén, ha mẽ: “Topẽ tóg fóg mré kanhgág to: isũ tũ ag vẽ ver,” he ja nĩ. “Hã ra sóg ag tỹ isũ han sór mũ, ãjag tỹ ag ve kỹ inh ki rã to én jé, fag mré hã,” he tóg. “Fóg mré kanhgág ag vỹ ãjag mỹ krĩ tũ nỹtĩ. Hã ra sóg ag to há nĩ sór mũ, ãjag tỹ ag tugrĩn jũgjũ jé, he tóg, Topẽ ti,” he ja tóg nĩgtĩ, Moisés ti, Judeu ag mỹ.
Kỹ Isaías tóg tag tó mũ gé, fóg ag to, kanhgág ag to, ha mẽ. “Ũ ag tóg inh jãvãnh ja tũ nĩgtĩ. Hã ra ag tóg inh vĩ jẽmẽg mũ ha. Topẽ hẽ ri ke tĩ? he ja tũ ag nĩgtĩ. Hã ra sóg ag mỹ inh vĩ jẽnẽg mũ ha, he tóg, Topẽ ti,” he ja ti nĩ gé. Pã'i ag kamẽg vãnh nĩn kỹ tóg Judeu ag mỹ fóg ag mré kanhgág ag tỹ Topẽ ki genh ke tó ja nĩ, Isaías ti.
Kỹ tóg Judeu ag to: “kurã kar ki sóg ãjag mỹ: kunĩg, he tĩ. Hã jé sóg ãjag mỹ inh nĩgé ven tĩ, ãjag tỹ gĩr mỹ ãjag nĩgé ven ẽn ri ke. Hã ra ãjag tóg inh vĩ mẽ jãvãnh nỹtĩ'. Inh vĩ kafãn kónãn ãjag tóg mũ mỹr',” he ja tóg nĩ, Isaías ti.
Kỹ ãjag hỹn: “kỹ Topẽ mỹ ti povo tỹ Israel tovãnh kãn kỹ nĩ?“ he sór mũ, ãjag tỹ inh carta tag ve kỹ. Vó, ag tovãnh kãn tũ ti nĩ. Ha vé, tỹ sóg Judeu nĩ gé, hã ra sóg ti ki rã. Abraão krẽ'krẽ ũ vỹ tỹ inh nĩ gé, ti kósin'kósin tỹ Benjamim krẽ'krẽ ũ mỹr.
Isovãnh ja tũ ti nĩ, Topẽ ti, hã kỹ tóg ti povo tovãnh kãn ja tũ nĩ. Nén kar han tũg ki tóg ẽg kuprẽg ja nĩ, ẽg tỹ tỹ ti tũ nỹtĩ jé. Elias to jykrén nĩ. Ti kãme tóg rán kỹ nĩ, Topẽ vĩ rá ki. Elias tỹ ga kri tĩ mũ ẽn kã Judeu ag tóg Topẽ kato tẽ mũ. Kỹ ag tóg Elias kato tẽ mũ gé, ti tén jé. Kỹ tóg Topẽ mỹ:
“Senhor',” he mũ. “Ã vĩ tó tĩ ag kãgtén kãn ag huri. Ã mỹ pũn jafã kókén kãn ag huri ke gé. Inh pir mỹ sóg kren, kỹ ag tóg vãhã isén sór mũ ha ke gé. Ã tovãnh kãn kỹ ag nỹtĩ,” he ja tóg nĩ, Elias ti, Topẽ mỹ, Judeu ag to.
Hã ra Topẽ tóg ti mỹ: “krĩ kufy han tũg nĩ,” he mũ. “Ũ tỹ 7 mil (ke) vỹ ki nỹtĩ, ũ tỹ isovãnh tũ ag, sỹ ũn kuprẽg ja ag. Tag ag vỹ vẽnh kãgrá tỹ topẽ tỹ Baal mỹ: “Topẽ vỹ tỹ ã nĩ,” he ja tũ nĩ,” he ja tóg nĩ, Topẽ ti, Elias mỹ.
Ge ti nĩgtĩ, ũri. Pir ag nỹtĩ, Judeu tỹ Topẽ to há nỹtĩ ag. Topẽ vỹ ẽg jagãgtãn, kỹ tóg ẽg kuprẽg. Hã kỹ ẽg tóg ti to há nỹtĩ, ẽg pipir nỹtĩ ra, ẽg tỹ tỹ Judeu nỹtĩn kỹ.
Ẽg tỹ vẽsóg ki han pijé'. Ẽg tỹ vẽsóg ki to vãsãn pijé'. Topẽ tỹ ẽg jagãgtãn hã vẽ, hã kỹ tóg tó ja nĩ.
Ge ti nĩ, ha mẽ. Judeu ag vỹ ve sór ja nĩgtĩ, Topẽ tỹ ẽg mỹ nén ũ há ven ke ẽn ti. Hã ra ag tóg venh ke tũ nĩ. Topẽ tỹ ũn kuprẽg mũ ag hã mỹ tóg ven tĩ. Jãvo ũ ag tóg kutu nỹtĩ sir, ag tỹ Topẽ vĩ mẽ jãvãnh nỹtĩn kỹ.
Hã kỹ tag tóg rán kỹ nĩ, Judeu ag to, ha mẽ: “Topẽ vỹ ag krĩ tũ han, hã kỹ ag tóg ti vĩ rá vég mũ ra to jykrén tũ nĩgtĩ. Mẽg tũ ag nĩgtĩ, ag nĩgrẽg ra. Ũri ag tóg gen kỹ nỹtĩnh mũ ver,” he ja ti nĩ, Topẽ vĩ rán ki.
Kỹ Davi vỹ Judeu ag to tag tó ja nĩ gé, ha mẽ: “Topẽ mỹ ag tóg fénhta han tĩ. Hã ra ag tóg ón kỹ ti mỹ fénhta han tĩ. Kỹ ag tóg to sigse kỹ nỹtĩnh mũ. Kỹ tóg ag vóg kónãn ke mũ, Topẽ ti. Krenkren ke tũ ag tóg nĩ.
Kutu ag nỹtĩ, to jykrén ke tũ pẽ ag nĩ, kỹ ag tóg vẽjykre kufy hã venh ke mũ, hã to ag jagtar nỹtĩnh mũ,” he ja tóg nĩ, Judeu ag to, Davi ti.
Kỹ ãjag hỹn inh mỹ: “kỹ Topẽ mỹ Judeu ag tỹ nũgme ki vár ke tag ve sór mũ? Hã jén mỹ ag mỹ Jesus jẽnẽ ja nĩ, ag tỹ ti tỹ prãnh ke jé?“ he sór mũ. Vó. Hã ra ag tóg Topẽ kato tẽgtẽ tĩ. Ti vĩ mranh ja ag tóg nĩgtĩ, hã kỹ Topẽ tóg fóg ag mré kanhgág ag krenkren han sór mũ, Judeu ag tỹ ag ve kỹ ti ki ge to én jé, fag ke gé.
Kỹ Judeu ag tỹ ti vĩ mranh kỹ Topẽ tóg fóg mré kanhgág kar to há nĩ. Kỹ Judeu ag vỹ jagtar nỹtĩ. Ag nỹtĩg ja ki ũ ag tóg Topẽ tỹ ag to há nĩ vég mũ. Há ti nĩ, tag. Kỹ tóg Topẽ tỹ Judeu ag to há' he mãn ra ga kri mũ kar mỹ hapẽ tãvĩ tĩnh mũ vẽ. Hã ra tóg ag to há tũ nĩ ver.
Kỹ sóg fóg ag mỹ, kanhgág ag mỹ: “ãjag apóstolo vỹ tỹ inh nĩ, sỹ ãjag mỹ Topẽ vĩ tó jé,” he mũ. Inh rãnhrãj vỹ inh mỹ sér pẽ tĩ.
Isỹ ãjag mỹ Topẽ vĩ tó kỹ inh mré ke ag vỹ hẽn ri ke mũn ãjag kóm Jesus ki ge sór mũ gé, kỹ ag krenkren ke mũ sir, Judeu ag.
Ha vé, Topẽ tỹ inh mré ke ag tovãnh to tóg povo ũ ag to há nĩ ha. Ag to jũ mãn tũ tóg nĩ sir. Topẽ tỹ Judeu ag to há' he mãn mũ ra tóg vẽnh kar mỹ há tãvĩ tĩnh mũ vẽ. Kỹ vẽnh kar vỹ rĩnrĩr mãn ke mũ vẽ, ũn kãgter mũ ag mré hã. Hã ra tóg ag to há tũ nĩ ver.
Ẽmĩ to jykrén nĩ. Ẽmĩ kupar ko há nĩn kỹ tóg ko há kar nĩ. Ge ti nĩgtĩ gé, ka ti. Ti jãre há nĩn kỹ ka vỹ há kar nĩ. Judeu ag vỹ tag ri ke nỹtĩ. Ag jógjóg ve ag vỹ ka jãre ri ke nỹtĩ. Topẽ mỹ ag há nỹtĩ ja nĩgtĩ. Hã kỹ ag krẽ vỹ Topẽ mỹ há nỹtĩnh ke mũ gé.
Povo tỹ Israel vỹ ka tỹ Oliveira há ri ke nỹtĩ. Ti jãre vỹ há nĩ. Hã ra ti pẽ ũ tóg kórég nỹtĩ. Hã kỹ Topẽ tóg kykym kỹ vãvãm mũ. Ti tỹ Judeu kórég ag tugvãnh to ken hã vẽ. Ka pẽ kórég tag nỹtĩg ja ki tóg ka ũ pẽ vin. Ãjag hã vẽ sir, ãjag tỹ tỹ fóg nỹtĩn kỹ, kanhgág ke gé.
Kỹ Judeu ag to é he sór tũg nĩ, Topẽ tỹ ag vãm mũ ra, ẽg tỹ ka pẽ kórég vãm ri ke. Ag nỹtĩg ja ki ãjag nỹtĩ. Hã ra ka jãre vỹ tỹ Judeu ag jógjóg ve nỹtĩ. Ãjag jógjóg ve pijé', fóg pijé', kanhgág pijé'. Judeu ag vẽ.
Hẽn ri ke mũn ãjag tóg inh mỹ: “hã ra tóg Judeu ag vãm, ẽg to há nĩ jé,” he sór mũ. “Hã kỹ tóg ẽg to há nĩ,” he ãjag hỹn mũ.
Hỹ, ag vãm tóg. Hã ra ag tóg ti ki ge jãvãnh ja nỹtĩgtĩ, hã kỹ tóg ag vãm. Jãvo tóg ãjag to há nĩ, ãjag tỹ ti ki ge to. Hã kỹ ag to é he sór tũg nĩ. Topẽ kamẽg nĩ mỹr.
Judeu ag tỹ ti ki ge jãvãnh tugnĩn tóg ag vãm. Ag jagãgtãn jãvãnh tóg nĩ ha. Kỹ tóg ãjag jagãgtãn ke tũ nĩ gé, ãjag tỹ ti ki ge to tar tũ nỹtĩn kỹ. Hã kỹ ti hã kamẽg nĩ.
Hã ki Topẽ tỹ tỹ ũn há nĩ tóg ve há tĩ, hã ra tóg ũ ag vóg kónãn jagy han tĩ gé. ũ tỹ ti vĩ mranh mũ ag. Hã ra tóg sir ãjag to há nĩ, ãjag tỹ ti tovãnh tũ nĩn kỹ. Ãjag tỹ ti tovãnh kỹ tóg ãjag vãm ke mũ gé, ha vem nĩ.
Judeu ag tỹ ti ki ge kỹ tóg ag to há nĩ mãn ke mũ gé sir. Kỹ tóg ẽg tỹ ka pẽ kym kỹ ki jógon mãn ẽn ri ke nĩ sir.
Ha vé, ãjag hã vỹ tỹ ka kanẽn vãnh pẽ ri ke nỹtĩ'. Hã ra tóg ẽg tỹ ka pẽ kym kỹ ki jógon ẽn ri ke han, hã vỹ: Judeu ag tỹ Jesus ki ge, he mũ. Ẽg pijé ka kanẽn vãnh pẽ tỹ ka kanẽn há ki vin tĩ'. Ka pẽ tỹ ẽg tỹ kym kỹ ki jógon mãn tag vỹ jagy tũ nĩ vẽ. Hã kỹ tóg Topẽ mỹ jagy tũ tĩ, ti tỹ Judeu ag to há nĩ mãn kỹ.
Isỹ ãjag mỹ nén ũ kãmén sór vẽ, ãjag tỹ mẽ ja tũ ũ, ha mẽ, ãjag tỹ Judeu ag to é he tũ nĩ jé. Ha vé, Judeu ũ ag vỹ ver mẽ sór tũ nĩgtĩ. Ũ ag tóg mẽ sór mũ. Kejẽn vẽnh kar tóg hã ra mẽ kãn ke mũ, fóg ag kar, kanhgág ag kar ke gé, Judeu ag kar ke gé.
Ẽn kã Judeu tỹ mẽg mũ ag tóg krenkren ke mũ gé. Hã kỹ tag tóg ag to rán kỹ nĩ, ha mẽ: “ag krenkren han tĩ vỹ jun ke mũ. Jerusalém tá tóg vẽnh ven ke mũ. Ẽn vỹ Jacó krẽ ag tỹ inh vĩ mranh ja ẽn tỹ vẽnh pãte fón ke mũ,” he tóg.
“Sỹ ag mré jykrén jan hã vẽ. Ag tỹ inh vĩ mranh tỹ sóg tũ' he mũ,” he ja tóg nĩ, Topẽ vĩ rán ki, Judeu ag to.
Jesus kato tẽ ag tóg mũ ver. Ti kãme sér mẽ jãvãnh ag nỹtĩ ver. Hã kỹ ãjag tóg ag nỹtĩg ja ki Topẽ vĩ sér mẽg mũ. Hã ra ag jógjóg ve ag vỹ Topẽ to há nỹtĩ ja nĩgtĩ. Hã kỹ Topẽ tóg ag krẽ'krẽ to há nĩnh ke mũ gé kejẽn, ti tỹ vãsỹ ag kuprẽg ja nĩn kỹ.
Topẽ tỹ ũ to há nĩn kỹ tóg ti to há nĩ. Ti tỹ ũ kuprẽg kỹ tóg kuprẽg kỹ jẽ gé. Tỹ tũ' henh ke tũ tóg nĩ, Topẽ ti.
Vãsỹ ãjag tóg Topẽ vĩ ki kagtĩg ja nỹtĩgtĩ gé. Hã ra Topẽ tóg ũri ãjag jagãgtãn, ãjag tỹ ti ki ge jé, Judeu tỹ ti vĩ mranh mũ ag nỹtĩg ja ki.
Kỹ ẽn ag tóg ti vĩ mranh mũgtĩ ver, Topẽ tỹ kar kỹ ag jagãgtãn jé, ti tỹ ũri ãjag jagãgtãn ri ke.
Kỹ Topẽ tóg ẽg kar mỹ ẽg tỹ ti vĩ mranh mũ tag ven kãn sór mũ, ẽg tỹ to jykrén mãn jé. Ti tỹ ẽg jagãgtãn sór vẽ, ẽg tỹ ti ki ge jé. Hã jé tóg ẽg mỹ ẽg tỹ ti vĩ mranh mũ ven sór mũ.
Topẽ vỹ tỹ ũn mág pẽ nĩ, mỹr, ha mẽ. Ti jykre vỹ vẽnh kar kri nĩ kar nĩ. Ve kãn jãvãnh ẽg nỹtĩ. Nén ũ kar ki kanhró ti nĩ mỹr, nén ũ kar to jykrén há han ti tĩ mỹr. Ti tỹ nén to jykrén mũ ve kãn ke tũ pẽ ẽg nĩ. “Ti hỹn hẽ ri ken kỹ tag han?“ henh ke tũ ẽg tóg nĩ gé. To jykrén kórég ẽg tóg nỹtĩ.
Ũ nỹ Topẽ tỹ nén to jykrén mũ ki kanhró nĩ'? Ki kagtĩg kar ẽg nỹtĩ. Ũ nỹ Topẽ mỹ: “tag han ra, tag han tũg ra,” he tĩ'? Ũ vỹ ti jyvẽn ke tũ pẽ nĩ.
Ũ nỹ ti mỹ nén ũ nĩm', Topẽ tỹ ti mỹ kajãm jé'? Nén kar vỹ tỹ ti tũ nỹtĩ mỹr. Hã kỹ tóg ẽg hã mỹ nén ũ kar nĩm tĩ, ẽg jagãgtãn kỹ.
Topẽ hã ne nén kar hynhan'. Ti hã jamẽn kỹ ẽg tóg nỹtĩ. Nén ũ kar vỹ ti jamẽn kỹ nỹtĩ gé. Hã kỹ ẽg tóg ti hã mỹ vĩ há han ke mũ. To krónh kenh ke tũ ẽg nĩ, ga kri, kanhkã tá ke gé. Hã vẽ.
Inh kanhkã', Topẽ vỹ ãjag jagãgtãn. Hã kỹ sóg ãjag mỹ: “ti mỹ vẽnh fẽg,” he mũ. Kỹ tóg ẽg tỹ ti mỹ nén ũ pũn ri ke nĩ, ẽg tỹ ti mỹ vẽnh fẽg kỹ. Judeu ag vỹ ag mẽg tãnh kỹ pũn tĩ. Ag jãvo ẽg tóg ẽg rĩnrĩr nỹtĩn kỹ ti mỹ vẽnh fẽg tĩ. Gen kỹ ãjag tóg Topẽ jykre han ke mũ.
Ẽprã ke ag jykre han sór tũg nĩ. Topẽ vỹ ãjag krĩ tãg han sór mũ. Kỹ ãjag tóg nén há han ki kanhró nỹtĩnh mũ. Vẽjykre kuryj han jé ãjag tóg ke mũ. Kygnẽnh ke tũ ãjag tóg nĩ. Tag ve sór tóg mũ, Topẽ ti. Tag hã to tóg ẽg kanhrãn ke mũ.
Ha vé, Topẽ vỹ isar han, kỹ sóg ãjag jyvẽn há han ki kanhró nĩ. Hã kỹ sóg ãjag kar mỹ tag tó mũ. Vẽsỹ ũn mág han sór tũg nĩ. “Tỹ inh ũn mág nĩ,” he tũg nĩ, ã tỹ tỹ ũn mág tũ nĩn kỹ. Ẽg kar vỹ Topẽ ki ge kỹ nỹtĩ. Kỹ tóg ẽg kar tỹ nén ũ to tar han tĩ, ẽg kar tỹ ti rãnhrãj han jé. Tag to jykrén kỹ jagnẽ to é he tũg nĩ.
Ẽg há to jykrén nĩ. Ti ki nỹtĩ vỹ e nỹtĩ, ẽg pẽn, ẽg nĩgnó, ẽg kanẽ, ẽg nĩgrẽg, ti kar ti. Ẽg há ki nỹtĩ vỹ jagnẽ kóm rãnhrãj nỹtĩ kar nỹtĩ, vyr mỹ.
Ge ẽg nỹtĩ gé. E ẽg nỹtĩ. Hã ra ẽg tóg ẽg tỹ Cristo ki ge kỹ nỹtĩn kỹ ẽg há ri ke nỹtĩ. Kỹ ẽg tóg jagnẽ ki rĩr ke mũ sir, ẽg há ki nỹtĩ tỹ jagnẽ ki rĩr tĩ ẽn ri ke.
Hã ra ũ tóg nén ũ han há nĩgtĩ. Kỹ ũ tóg nén ũ ũ han há nĩgtĩ gé, Topẽ tỹ to ẽg tar han kỹ. Ẽg kã mĩ ũ mỹ tóg: “ag jyvẽn nĩ,” he tĩ, Jesus ti. Kỹ Topẽ tỹ ã mỹ nén tó mũ hã tỹ ẽg jyvẽn nĩ.
Ẽg kã mĩ ũ mỹ tóg: “ũn jagãgtar ag jagãgtãn nĩ,” he ti gé. Ti tỹ ã mỹ tag tó kỹ ẽg jagãgtãn há han to tar nĩm nĩ. Ẽg kã mĩ ũ mỹ tóg: “inh vĩ kãmén nĩ,” he tĩ gé. Kỹ to krónh ke tũg nĩ.
Ẽg kã mĩ ũ mỹ tóg: “ag mỹ ag tỹ nén han ke mũ kãmén nĩ,” he tĩ gé. Kỹ ã rãnhrãj tag ki rĩr há han nĩ. Ẽg kã mĩ ũ mỹ tóg: “ã tỹ nén ũ nĩm mág nĩ, inh mỹ,” he tĩ gé. Kỹ ón kỹ ti mỹ nĩm sór tũg nĩ. Ẽg kã mĩ ũ mỹ tóg: “culto to pã'i vỹ tỹ ã nĩ,” he tĩ gé. Ã tỹ tỹ to pã'i nĩn kỹ to jykrén há han nĩ. Ẽg kã mĩ ũ mỹ tóg: “ag jagãgtãn nĩ,” he tĩ gé. Kỹ ti tỹ ã mỹ ã tỹ ẽg jagãgtãn ke tag tó kỹ to mỹ sér nĩm nĩ. Ẽg tỹ jagnẽ ki rĩr to ken hã vẽ.
Jagnẽ to há tãvĩ nỹtĩm nĩ. Ón kỹ jagnẽ to há nỹtĩ sór tũg nĩ. Vẽjykre pãno to kórég tãvĩ nỹtĩm nĩ, kỹ tovãnh kãn nĩ. Vẽjykre há hã mĩ mũm nĩ.
Jagnẽ to há tãvĩ nỹtĩm nĩ, ãjag tỹ ãjag mré pafa mũ ag to há ri ke nỹtĩm nĩ, jagnẽ to. Jagnẽ mỹ komẽr hã vĩm nĩ, ẽg tỹ pã'i mỹ komẽr hã vĩ ẽn ri ke.
Topẽ jykre to krónh ke tũg nĩ. Ti tỹ ãjag mỹ: “tag han ra,” he to jẽnjẽr nỹtĩ tũg nĩ gé. To vãsãn nĩ. Ti kuprĩg tỹ ãjag mỹ nén tó mũ ẽn han nĩ. Kỹ tóg ãjag mỹ sér tĩnh mũ. Ẽg Senhor tũ han nĩ.
Topẽ vỹ ẽg mỹ nén ũ há kar han ke mũ. Tag to mỹ sér nỹtĩm nĩ. Kejẽn ãjag tóg nén ũ jagy venh ke mũ, ti tugnĩn. Hã ra to krónh ke tũg nĩ. Topẽ mré vẽmén kỹ nỹtĩm nĩ.
Ãjag mré Topẽ ki rã ũ jagtar nĩn kỹ ti jagãgtãn nĩ. Ũ tỹ ãjag to pasa kỹ ti mỹ: “inh mré nĩ,” hem nĩ.
Kejẽn ũ tóg ãjag vóg kónãn sór mũ. Ẽn to Topẽ mỹ: “ti jagãgtãn nĩ,” hem nĩ. Ti to: “ti vóg kónãn nĩ,” he tũg nĩ.
Kejẽn tóg ũ mỹ sér tĩ. Kỹ ti mré mỹ sér nỹtĩm nĩ gé. Kejẽn ũ tóg fỹ tĩ. Kỹ ti mré fỹm nĩ gé.
Jagnẽ mré vẽjykre pir hã han nĩ, hã vỹ: jagnẽ to há, he mũ. Vẽsỹ ũn mág han sór tũg nĩ. Tỹ ũn kãsir ag mré ke nỹtĩm nĩ. “Ag mré ke vỹ tỹ inh nĩ,” hem nĩ, ũn kãsir ag to. Hẽn ri ke mũn ãjag kã mĩ ũ tóg vẽnh kanhrãn mág to tar nĩ, ãjag kãfór. Ti jé: “ag kãfór inh nĩ, vẽnh kanhrãn mág ja tag to,” he tũg.
Kejẽn ũ tóg ãjag mỹ nén ũ kórég han tĩ. Ge ra ti mỹ nén ũ há hã han nĩ. Vẽnh kar mỹ vĩ há tãvĩ han nĩ, ũ tỹ ãjag to: “kygnẽ ti huri,” he tũ nĩ jé.
Vãsãn nĩ, ãjag tỹ ũ to krĩ rỹ han tũ nĩ jé, ãjag tỹ vẽnh kar to krĩ kuprã nỹtĩ jé.
Inh kanhkã, ũ tỹ ãjag mỹ nén ũ kórég han mũ ra vẽnh kajãm sór tũg nĩ. Topẽ hã tóg ti to jũnh ke mũ. Hã kỹ tag vỹ rán kỹ nĩ, ha mẽ: “inh hã ne ãjag kajãm ke mũ'. Inh hã ne ag mỹ ven ke mũ', ag tỹ ag jykre kórég to jagãgtar ke ti, he tóg, ẽg Senhor ti,” he ja tóg nĩ, Topẽ vĩ tỹ rán kỹ nĩ ki.
Kỹ ũ tỹ ãjag kato tẽ mũ mỹ nén ũ há kar han nĩ. Ti kókĩr nĩn kỹ ti mỹ vẽjẽn ven nĩ. Ti hãghã kỹ ti mỹ goj ven nĩ. Gen kỹ ã tóg ti mỹ'a han ke mũ, ha vem nĩ, ã tỹ ti to há nĩn kỹ, ti tỹ ã to kórég nĩ ra.
Vẽnh jykre há to krónh ke tũg nĩ. Kỹ ẽg tóg tỹ vẽjykre pãno tỹ tũ' henh ke mũ, ẽg tỹ ũn kuryj mĩ mũn kỹ.
Ẽg pã'i ag vỹ nỹtĩ. Kỹ tóg ẽg tỹ ag tỹ ẽg mỹ nén tó mũ ẽn han kỹ há tĩ. Topẽ tỹ ag tỹ pã'i han hã vẽ, ag krĩn kỹ. Ti hã vỹ ũ tỹ tỹ pã'i nĩnh ke to jykrén tĩ'.
Kỹ ag kato tẽ sór tũg nĩ. Topẽ hã vỹ pã'i ag vin tĩ, kỹ ag kato vãsãn tũg nĩ. Ũ tỹ ag kato vãsãnsãn mũ ag vóg kónãn jé ag tóg ke mũ, pã'i ag.
Ẽg tỹ vẽjykre há han kỹ ẽg tóg pã'i ag vég mũ ra kanẽ jur ke tũ nĩ. Ũ tỹ vẽjykre kórég han mũ ag vỹ vẽso kanẽ jur tĩ, pã'i ag ve kỹ. Kỹ ẽg hỹn hẽ ri kenh ke mũ, ag tỹ ẽg kanẽ jun tũ nĩ jé? Vẽjykre há tãvĩ han jé ẽg tóg ke mũ. Kỹ ag tóg ẽg to vĩ há han ke mũ sir, pã'i ag.
Ẽg pã'i ag ne ẽg jyvẽn tĩ', ẽg tỹ vẽjykre há to tar nỹtĩ jé. Ag tỹ Topẽ tỹ ag mỹ nén tó mũ han hã vẽ. Ã tỹ vẽjykre kórég han kỹ mũmẽg nĩ. Ã vóg kónãn jé ag tóg ke mũ, ha vem nĩ, hã jé Topẽ tóg ag vin, ag tỹ ũn jykre kórég ag vóg kónãn jé.
Hã kỹ ag tỹ nén tó mũ han nĩ, ag tỹ ãjag to jũ tũ nĩ jé. Ãjag kakã kavénh ti tĩ gé, ãjag tỹ pã'i ag vĩ han tũ nĩn kỹ. Hã kỹ ki króm sórm nĩ.
Kỹ governo mỹ imposto kajãm nĩ gé. Topẽ tỹ ag mỹ vẽnh rãnhrãj nĩm ja ẽn han ag tóg tĩ, governo mỹ rãnhrãj tĩ ag. Kỹ ag mỹ kajãm nĩ.
Kỹ ãjag név kajãm kãn nĩ, governo mỹ ke gé. Ãjag tỹ pã'i ũ mỹ imposto kajãm ken kỹ ti mỹ ven nĩ, jãnkamy ti. Ãjag pã'i ag kamẽg nĩ, ag mỹ komẽr hã vĩm nĩ.
Ãjag név kajãm kãn nĩ. Mré hã jagnẽ to há tãvĩ nỹtĩm nĩ gé. Ẽg tỹ jagnẽ to há nỹtĩn kỹ ẽg tóg Topẽ tỹ ẽg jyvẽn mũ ẽn ki króm kãn mũ sir.
Ha vé, Topẽ tóg ẽg mỹ: “ã prũ tũ fi mré nỹ tũg nĩ, kỹ ã mén tũ mré nỹ tũg nĩ gé,” he ja nĩ. Kỹ tóg: “ũ tén tũg nĩ, nén ũ péju tũg nĩ, ũ to ón tũg nĩ, nén ũ to én tũg nĩ gé,” he ja nĩ gé. Ti tỹ ẽg jyvẽn vỹ e nỹtĩ. Hã ra ẽg tóg ẽg tỹ ti tỹ ẽg jyvẽn kar tỹ ũn pir han sór kỹ: “ã régre ki rĩr há han nĩ. Ã tỹ vẽnh ki rĩr há ri ke han nĩ,” henh ke mũ.
Ẽg tỹ ẽg régre kar ki rĩr há nỹtĩn kỹ ẽg tóg ag mỹ nén ũ kórég han ke tũ nĩ. Ẽg tỹ jagnẽ ki rĩr há nỹtĩn kỹ ẽg tóg Topẽ tỹ ẽg jyvẽn ẽn ki króm kãn ke mũ.
Vãsãn nĩ. Vẽjykre kórég tovãnh kãn nĩ. Ti tỹ ẽg kren han ke kurã vỹ kakó pẽ tĩ ha. Ẽg tỹ ti ki ge vén kỹ tóg ver kuvar gy ja nĩ. Hã ra tóg ũri kakó tãvĩ tĩ ha.
Kuty tag tũg ke nẽ ha. Tỹ vaj ke ti nỹ ha. Ti tỹ kãnhmar kãtĩg ke to ken hã vẽ. Hã kỹ vẽjykre kavéj ẽn han mãn sór tũg nĩ. Ẽg tỹ kurã ki nén han tĩ ẽn han nĩ, vẽjykre kuryj ti, ẽg tỹ vẽjykre há han kỹ vẽjykre kórég kato tẽ jé, tỹ tũ' he jé.
Ẽg tỹ kurã mĩ tĩg há han tĩ ẽn ri ke han nĩ. Ag tỹ baile ki nén ũ vẽnh mỹ han tĩ ẽn han tũg nĩ. Kronkron tũg nĩ gé. Fag to én tũg nĩ. Kỹ fag mré nỹ tũg nĩ, ag mré ke gé. Jagnẽ to jũ tũg nĩ gé. Jagnẽ tũ to én tũg nĩ gé.
Ẽg Senhor tỹ Jesus Cristo jykre tãg hã han nĩ. Ẽg tỹ nén to én mũ ẽn han mãn sór tũg nĩ. Ẽg jykre pãno kórég tovãnh kãn nĩ.
Ũ tóg krój nỹtĩ ver. Tope jykre ũ tóg ver ag mỹ jagy tĩ, ag tỹ ti ki ge kỹ nỹtĩ ra. Ũ tỹ ge tovãnh tũg nĩ. Ag mỹ: “ẽg mré Topẽ vĩ mẽnh kãtĩg nĩ,” hem nĩ. Ag mỹ komẽr hã vĩm nĩ, ag tỹ kygnẽ kỹ.
Ũ tóg nén kar ko tĩ, jãvo ũ tóg nén ũ nĩ ko vãnh nĩ, kỹ tóg ẽkré hã ko tĩ. “Vẽnh kãgrá tỹ topẽ mỹ ag tóg pũn ja nĩ, nén ũ nĩ ẽn ti. Hã kỹ sóg ko sór tũ nĩ,” he ag tóg tĩ, ũn krój ag.
Hã ra ãjag kã mĩ ũ ag tóg ge ra ko tĩ, vẽnh kãgrá tỹ ag mỹ tỹ nén ũ tũ nĩn kỹ. Ãjag tỹ ko kỹ ũ tỹ ko vãnh ẽn to é he tũg nĩ. Kỹ ãjag tỹ ko vãnh nĩn kỹ ũ tỹ ko mũ ẽn to: “ti kórég han ti tĩ,” he sór tũg nĩ gé. Vẽjẽn to jagnẽ mỹ vĩ tũg nĩ. Ã mré tóg Topẽ ki rã kỹ jẽ gé, ũ tỹ ko mũ ti, kỹ ti to vĩ tũg nĩ.
Jesus mỹ rãnhrãj tĩ vỹ tỹ ẽg nỹtĩ, ẽg kar. Hã kỹ tóg vẽnh mỹ tĩ, ẽg tỹ jagnẽ to vĩ sór kỹ. Ũ tỹ ẽg mỹ vĩnh ke mũ vỹ tỹ ẽg Senhor ti nĩ, ẽg tỹ tỹ ti tũ nỹtĩn kỹ. Hã ra ẽg kar vỹ há nỹtĩnh ke mũ, kurã ẽn kã, ha vem nĩ, ẽg Senhor tỹ ẽg tar han kỹ.
Ũ tóg vẽnh kán ke kurã to: “kurã kórég,” he tĩ, kurã ũ to ke gé. Jãvo ũ tóg kurã kar to: “kurã há,” he tĩ gé. Há kar ti nỹtĩ, ãjag tỹ kurã han mũ ti. Kỹ ãjag tỹ nén to jykrén mũ ẽn hã han nĩ.
Ẽg kar vỹ ẽg Senhor jykre mĩ mũ sór mũ. Hã kỹ ũ tóg kurã kórég han sór tĩ, ti jykre mĩ tĩ jé. Jãvo ũ tóg kurã kórég han vãnh nĩ, ti jykre mĩ tĩ jé gé. Há kar ti nĩ. Kỹ ũ tỹ nén ũ kar ko mũ vỹ ge nĩ gé. Ẽg Senhor jykre mĩ tĩ hã jé tóg ko tĩ gé. Jãvo ũ tóg nén ũ nĩ ko vãnh nĩ. Ẽn vỹ ẽg Senhor jykre mĩ tĩ hã jé ko vãnh nĩ gé. Há kar ti nĩ, ẽg tỹ nén ũ nĩ ko mũ ti, ẽg tỹ ko vãnh ti ke gé.
Ẽg pijé ẽg jykre han ke mũ', ẽg tỹ ga kri mũn kỹ. Kỹ ẽg ter ken kỹ ẽg pijé ẽg jykre ki ter ke mũ gé'.
Ẽg tỹ ga kri mũn kỹ ẽg tóg ẽg Senhor jykre hã han ke mũ. Ti tũ han hã jé ẽg tóg ga kri mũ nĩ. Kỹ ẽg ter ken kỹ ẽg tóg ti jykre hã ki ter ke mũ gé'. Ẽg Senhor tỹ Jesus Cristo tũ kar vỹ tỹ ẽg nỹtĩ.
Ẽg tỹ tỹ ti tũ nỹtĩ hã jé tóg ter ja nĩ. Hã jé tóg rĩr mãn ja nĩ gé. Ti tỹ tỹ ẽg Senhor nĩ hã jé tóg ter ja nĩ, vẽnh kar pã'i, ũn rĩnrĩr mũ ag pã'i, ũn kãgter mũ ag pã'i ke gé.
Kỹ ãjag tỹ hẽ ri ken kỹ jagnẽ to vĩ sór nẽ? Ãjag tỹ hẽ ri ken kỹ jagnẽ to é he nẽ? Topẽ hã vỹ ẽg jykre ve kãn ke mũ, ẽg kar, ti tỹ ẽg jé prẽr ken kỹ.
Hã kỹ tag tóg rán kỹ nĩ, ha mẽ. “Rĩr inh jẽ nĩ,” he tóg, ẽg Senhor ti. “Vẽnh kar vỹ inh krẽm grĩnh kenh ke mũ, ha vem nĩ. Vẽnh kar vỹ inh mỹ: ũn mág vỹ tỹ ã nĩ, henh ke mũ, he ti, Topẽ ti,” he tóg, Topẽ vĩ tỹ rán kỹ nĩ ki.
Ẽg kar vỹ Topẽ rĩnja tá nỹtĩnh ke mũ, kỹ tóg ẽg jykre tugnỹm ke mũ. Ẽg hã ki tóg jẽmẽnh ke mũ, ẽg tỹ nén han ja ẽn to.
Hã kỹ jagnẽ to vĩ mãn tũg nĩ. Jagnẽ to: “kórég ti nĩ,” he mãn tũg nĩ. Ãjag tỹ nén ũ han ken kỹ: “isỹ tag han kỹ inh régre mỹ inh ve kỹ Topẽ vĩ mranh ke tũ nĩ vỹ?” he jé ẽg tóg ke mũ.
Tag ki kanhró inh nĩ, ha mẽ: vẽjẽn pijé ẽg kavénh tĩ'. Jesus tỹ tón hã vẽ. Nén ũ tũ vẽ, vẽjẽn ti. Ẽg tỹ ko jafã tãvĩ vẽ. Hã ra ũ tóg nén ũ nĩ to: “vẽnh kãgrá mỹ ag tóg pũn ja nĩ, vẽnh mẽg ẽn nĩ ti. Hã kỹ sóg ko kỹ Topẽ vĩ mranh tĩ,” he tĩ. Ũ tỹ tag tó mũ jykre kavénh ti tĩ, ti tỹ ge ra kon kỹ.
Inh mỹ tóg tỹ Topẽ vĩ mranh tũ nĩ, isỹ nén ũ nĩ ko tag ti. Hã kỹ sóg ko mũ sir. Kỹ inh régre ũ tóg isỹ ko ve kỹ ko sór mũ gé sir. Hã ra tóg ti hã mỹ Topẽ vĩ mranh ri ke nĩ. Kỹ tóg ko kỹ isugrĩn Topẽ vĩ mranh mũ sir. Kỹ tóg nũgme ki kutẽnh ke mũ sir. Kỹ tóg isỹ inh jẽn tugnĩn ti tén ri ke nĩ sir, Cristo tỹ ũn jagfy ter ja ẽn ti.
Kỹ tag han sór tũg nĩ, ũ tỹ ãjag tỹ nén han mũ to ãjag to vĩ tũ nĩ jé. Há ti nĩ vẽ, ãjag tỹ kon kỹ. Hã ra ũ tỹ ãjag jẽn to ãjag to vĩn kỹ ko sór tũg nĩ.
Topẽ tỹ tỹ ẽg Senhor nĩn kỹ ẽg jẽn tóg tỹ nén ũ tũ nĩ ha mỹr. Kỹ tóg ẽg tỹ nén ũ nĩ ko tũ ra ẽg mỹ tỹ nén ũ tũ nĩ. Nén ũ ũ to ẽg jykrén ke mũ ha, hã vỹ: vẽjykre kuryj, he mũ, vẽjykre kusa, vẽjykre sér, Topẽ kuprĩg tỹ mỹr, ẽg jagrẽ tãg tỹ, he tóg.
Ẽg tỹ gen kỹ Cristo jykre han kỹ tóg Topẽ mỹ há tĩ ha, ẽg jykre ti. Kỹ tóg ẽg mré ẽprã ke ag mỹ há tĩ gé sir, ha vem nĩ.
Kỹ ẽg jé jagnẽ krĩ kuprãg hã to jykrén. Ẽg jé jagnẽ tar han sór.
Kỹ tóg ẽg tỹ nén ũ nĩ ko to ẽg régre tỹ tỹ prãnh ke han kỹ kórég nĩ. Vẽjẽn kar vỹ há nĩ. Hã ra ũ tóg vẽjẽn ũ to jykrén kónãn sór mũ, ti tỹ to Topẽ vĩ mranh kỹ. Ti tỹ ge ra kon kỹ tóg tỹ prãnh ke mũ sir.
Kỹ tóg kórég nĩ, ẽg régre tỹ ẽg tugnĩn Topẽ vĩ mranh kỹ. Hã jé nén ũ nĩ ko tũg nĩ, ã régre tỹ to tỹ prãnh kenh mẽ tĩn kỹ. Ti rĩnve goj fa kron tũg nĩ gé. Nén ũ tỹ ã régre tỹ Topẽ vĩ mranh han ẽn tovãnh kãn nĩ.
Ã tỹ nén ũ to: “kórég tũ ti nĩ,” hen kỹ Topẽ hã mỹ tóm nĩ. Hã ra ã régre rĩnve han tũg nĩ, ti tỹ ã mỹ há nĩ ra, ã régre tỹ ã tugnĩn Topẽ vĩ mranh tũ nĩ jé. Ã tỹ Topẽ tỹ ã mỹ nén tó mũ hã han kỹ tóg há nĩ, kỹ ã tóg jatu nĩ, ha vem nĩ.
Ũ tóg ko tĩ, hã ra tóg ti tỹ ko kỹ: “isỹ Topẽ vĩ mranh mỹ vỹ?“ he mũ sir. Ti tỹ ge ra kon kỹ tóg to krĩ kufy nĩ sir. Kỹ tóg Topẽ vĩ mranh mũ sir. Ẽg tỹ ti ki ge kỹ nỹtĩn kỹ ẽg tóg ti tũ hã han sór mũ sir. Ẽg tỹ nén ũ to: “tag han kỹ inh mỹ ti vĩ mranh mũ vỹ?“ hen kỹ ẽg han ke tũ nĩ. Ke tũ nĩ mũ ra ẽg ti vĩ mranh mũ.
Ha vé, tar ẽg nỹtĩ. Hã kỹ tóg ẽg tỹ ũn krój nỹtĩ ag to fen nỹtĩnh há tĩ. “Ẽn tóg inh mỹ há nĩ, hã kỹ sóg han sór mũ,” henh ke tũ ẽg tóg nĩ.
“Mỹ inh régre mỹ há nĩ vỹ?“ he jé ẽg tóg ke mũ. Ti tỹ ti mỹ há tũ nĩn kỹ ẽg han ke tũ nĩ. Ẽg tỹ ti tar han sór vẽ, ẽg tỹ nén han mũ kar tỹ.
Cristo pijé ti tỹ nén to én mũ ẽn han ja nĩgtĩ'. Hã kỹ tóg ẽg jagfy jagtar ja nĩgtĩ. Kỹ tóg Topẽ mỹ: “ã to ag tóg vĩ kónãn tĩ, ã kato tẽ ag. Hã ra ag vĩ vỹ inh kri kutẽnh ke mũ,” he ja nĩ. Ti mur tũg ki Topẽ vĩ tó tĩ ũ tóg ti vĩ tag rán ja nĩ, hã ra tóg ge nĩ.
Hã ra Topẽ tóg ẽg kanhrãn sór mũ. Hã kỹ tóg ti vĩ tó tĩ ag mỹ: “ha rán,” he ja nĩgtĩ. Hã kỹ ag tóg ránrán ja nĩgtĩ. Ẽn ve kỹ ẽg tar nỹtĩ, Jesus jykre mĩ mũ to. Kỹ ẽg tỹ prãnh kenh ke tũ nĩ. Kỹ ẽg tóg ẽg tỹ kanhkã tá nén venh ke mũ ẽn kã jatu' henh ke tũ nĩ gé.
Topẽ vỹ ẽg to fen kỹ nĩ. Ti hã vỹ ãjag tỹ jagnẽ to fen han ke mũ, ti kóm, ãjag tỹ ti mré jykre pir nỹtĩ jé, ãjag tỹ Jesus Cristo ki ge kỹ nỹtĩn kỹ. Ẽg tỹ to vãsãn han ki kanhró tóg nĩ.
Kỹ ãjag tóg jagnẽ mré ẽg jóg tỹ Topẽ to: “ũn mág vỹ tỹ ti nĩ,” henh ke mũ gé. Vẽnh vĩ pir han jé ãjag tóg ke mũ, ti to, ẽg Senhor tỹ Jesus Cristo to ke gé.
Hã kỹ jagnẽ to há nỹtĩm nĩ. Cristo tỹ ẽg to há nĩ ri ke nỹtĩm nĩ, jagnẽ to. Kỹ ũ tóg ãjag jykre ve kỹ Topẽ to: “ũn mág vỹ tỹ ti nĩ,” henh ke mũ.
Tag to jykrén nĩ, ha mẽ. Cristo vỹ Judeu ag ki rĩr jé kãtĩg ja nĩ, ti tỹ Topẽ tỹ vãsỹ ẽg jógjóg ve ag mỹ nén tó ja ẽn han jé. Ẽn ve kỹ ẽg tóg Topẽ tỹ vẽnh vĩ há hã tó tĩ ki kanhrãn mũ.
Kỹ tóg povo ũ ag jagãgtãn gé. Kỹ ag tóg ti tugrĩn Topẽ mỹ vĩ há han mũ gé sir, fóg ag, kanhgág ag ke gé. Hã kỹ Davi tóg tag rán ja nĩ gé, ha mẽ: “tag tugnĩn sóg ã mỹ vĩ há han ke mũ, fóg ag rĩnve, kanhgág ag rĩnve ke gé. Ag rĩnve sóg ã mỹ jãn ke mũ, ã jiji tó kỹ,” he ja tóg nĩ, Topẽ vĩ tỹ rán kỹ nĩ ki.
Kỹ tag tóg rán kỹ nĩ gé. “Fóg', kanhgág', mỹ sér nỹtĩm nĩ, Judeu ag mré hã, ti tũ ag mré hã,” he tóg mũ gé, Topẽ vĩ tỹ rán kỹ nĩ ki.
Kỹ tag tóg rán kỹ nĩ gé. “Fóg', kanhgág', ẽg Senhor mỹ vĩ há han nĩ. Topẽ to vĩ há han kãn nĩ, povo kar',” he ja tóg nĩ gé.
Kỹ Isaías vỹ Cristo to: “Jessé krẽ'krẽ ũ vỹ tỹ ũn mág jẽnh mũ, Davi panh ẽn krẽ'krẽ ũ. Kỹ tóg tỹ povo kar ag pã'i mág jẽnh mũ. Fóg ag vỹ kanhgág ag mré ti ki ge sór ke mũ,” he ja tóg nĩ.
Topẽ hã ne ẽg mỹ ven ke mũ', nén ũ há kar, hã kỹ tóg ẽg mỹ tó ja nĩ. Ti hã ki ãjag tóg ge kỹ nỹtĩ. Ti hã vỹ ãjag fe tỹ mrin kenh ke mũ. Ti hã vỹ ãjag krĩ kuprãg ke mũ'. Topẽ kuprĩg vỹ tỹ ãjag jagrẽ nĩ. Kỹ tóg nén kar han há nĩgtĩ. Ti hã vỹ ãjag tar han ke mũ', ãjag tỹ Topẽ tỹ ẽg mỹ nén ũ há ven ke ẽn to tar nỹtĩ jé, ãjag tỹ tag hã mĩ ẽkrén jé.
Inh kanhkã', vẽjykre há han kỹ ãjag tóg nỹtĩ. Isỹ ãjag mỹ tó tũg ki ãjag tóg ki kanhrãn ja nĩ. Vég isóg nĩ nĩ. Hã kỹ ãjag tóg jagnẽ jyvẽn ki kanhró nỹtĩ gé.
Inh vẽnh rá tag ki sóg ãjag mỹ nén ũ tỹ hẽn ri ke kãmén, ti tỹ inh mỹ sér tĩn kỹ, sỹ ãjag vég tũ ra. Ãjag mỹ sóg kãmén há han, ãjag tỹ kã jatu tũ nĩ jé, ãjag tỹ mẽg mũ tag kã. Topẽ ne tag to inh jẽnẽ'. Tag to tóg isar han'.
Inh jé tóg prẽr, isỹ povo kar mỹ Jesus Cristo kãmén jé. Kỹ sóg ti tũ ki rĩr jẽ nĩ. Topẽ vĩ sér tó sóg tĩ, fóg ag mỹ, kanhgág ag mỹ ke gé. Ag tỹ ti ki ge kỹ tóg ti mỹ sér tĩ, Topẽ kuprĩg tỹ ag tỹ ũn há han kỹ, ag tỹ tỹ Topẽ tũ nỹtĩn kỹ. Inh rãnhrãj hã vẽ.
Tỹ sóg Jesus Cristo rãnhrãj han tĩ nĩ, Topẽ tỹ isar han kỹ. Kỹ inh rãnhrãj tóg inh mỹ sér tĩ.
Kỹ sóg ãjag mỹ Cristo tỹ inh mỹ vẽnh rãnhrãj nĩm ja hã tỹ vẽmén sór mũ. Fóg ag mré kanhgág ag tỹ ti ki ge jé tóg isar han tĩ, isỹ ti vĩ tó tag to. Inh vĩ mẽ kỹ ag tóg ti ki ge sór mũ, ag tỹ inh jykre ve kỹ ke gé. Jesus Cristo tỹ nén han mũn hã vẽ.
Nén ve vãnh han sóg tĩ gé, Topẽ tỹ isar han kỹ. Ti kuprĩg tỹ inh krĩn kỹ sóg han tĩ. Kỹ sóg vẽnh kar mỹ ti vĩ tó ja nĩgtĩ, Jerusalém tá. Tá kãkutẽ kỹ sóg ga kar mĩ tĩg ja nĩgtĩ gé, ga tỹ Ilíria mĩ hã. Vẽnh kar mỹ sóg Cristo kãme sér tó ja nĩgtĩ.
Ũ tỹ tá jun tũ ra sóg tá jun vén ja nĩgtĩ, sỹ tá ti vĩ tó vén jé, ag tỹ vãhã Cristo kãme mẽ jé. Inh hã ne ag mỹ tó vén sór ja nĩgtĩ', isỹ ũ rãnhrãj ja ki rãnhrãj tũ nĩ jé.
Hã kỹ tag tóg rán kỹ nĩ, ha mẽ: “ũ tỹ ti vĩ mẽ ja tũ ẽn ag vỹ mẽnh ke mũ,” he ja tóg nĩ, Topẽ vĩ rá ki. Sỹ ti vĩ tag hã ki króm sór vẽ.
Hã kỹ sóg ãjag tá jun ja tũ nĩ ver, sỹ ãjag venh há hã ra.
Tag ki sóg inh rãnhrãj han kãn huri. Vãsỹ sóg to jykrén, sỹ ãjag venh tĩg jé.
Kỹ tóg hẽn ri ke mũn inh mỹ ki króm kenh mũ ha. Sỹ ga tỹ Espanha ra tĩg sór vẽ. Ra tĩg kỹ sóg ãjag venh rãnh mũ. Kỹ tóg há tĩnh mũ, ãjag tỹ inh jagãgtãn kỹ. Kỹ sóg tĩg há han ke mũ, Espanha ra. Hã ra sóg ãjag mré nĩ sĩ han sór mũ, ãjag tỹ isar han jé.
Hã ra sóg ver Jerusalém ra tĩg sór mũ. Sỹ tá Topẽ tũ ag mỹ jãnkamy ma tĩg ke vẽ.
Ga tỹ Macedônia tá Jesus mré ke ag vỹ inh mỹ jãnkamy vin, ga tỹ Grécia tá ke ag ke gé, isỹ Jerusalém tá ẽg mré ke tỹ jagtar nỹtĩ ẽn ag mỹ nĩm jé.
Ag kar mỹ tóg sér tĩ, ag tỹ Jerusalém tá ke ag mré jãnkamy tỹ vẽnh kãpãm kỹ. Hã ra tóg inh mỹ há tĩ gé. Jerusalém tá ke ag vỹ Jesus ki ge vén, Judeu ag. Kỹ fóg ag vỹ ag tugrĩn Jesus kãme mẽ ja nĩgtĩ. Hã kỹ ag tóg Judeu ag tũ mãn ja nĩ, hã vỹ: Topẽ vĩ, he mũ. Kỹ tag tóg há nĩ, ag tỹ vẽnh kaja jé ag tũ tỹ vẽnh kãpãm kỹ, ag jãnkamy ti.
Isỹ tag han kãn kỹ, sỹ ag mỹ jãnkamy tag vin kar kỹ sóg ẽmã tỹ Roma tá nĩ sĩ han kar kỹ ga tỹ Espanha ra tĩg sór mũ ha.
Ha mẽ, isỹ ãjag ki jun kỹ Cristo vĩ vỹ ãjag mỹ sér tĩnh mũ, ẽg tỹ jagnẽ mré ti to vẽmén kỹ, isỹ ãjag mỹ ti vĩ tón kỹ, ha vem nĩ. Ti vĩ sér to tóg ẽg mỹ sér tĩnh mũ.
Inh kanhkã', ẽg Senhor tỹ Jesus Cristo ki ge kỹ ãjag tóg nỹtĩ. Kỹ ãjag tóg jagnẽ to há nỹtĩ gé, Topẽ kuprĩg tugrĩn. Kỹ sóg ãjag mỹ tag to vĩ sór mũ gé, ha mẽ. Iso Topẽ mré vĩm nĩ, inh mré. To krónh ke tũg nĩ.
Judéia tá ag e nỹtĩ, ũ tỹ Jesus kato tẽ mũ ag. Kỹ ag tóg inh kato tẽ sór mũ gé. Kỹ iso Topẽ mré vĩm nĩ, ti tỹ inh jy nĩgãn jé. Ũ tỹ Jerusalém tá Jesus ki ge kỹ nỹtĩ ag tỹ inh mỹ vĩ há han jé, sỹ jãnkamy ẽn tỹ ag mỹ nĩm kỹ.
Tá kãtĩg kỹ sóg ãjag ki jun há han ke mũ. Kỹ tóg ẽg kar mỹ sér tĩnh mũ, sỹ ãjag mré nĩn kỹ, isĩg ke tag tỹ Topẽ mỹ há nĩn kỹ. Kỹ ãjag tóg isar han ke mũ sir.
Topẽ vỹ ẽg krĩ kuprãg tĩ. Kỹ sóg ti mỹ to vĩ tĩ, ti tỹ ãjag krĩ kãnhvy han jé. Hã vẽ.
Ãjag mỹ sóg ẽg mré ke fi tó sór mũ, Febe fi. Tỹ fi tóg ẽmã tỹ Cencréia tá Jesus ki ge kỹ nỹtĩ fag kófa nĩ, tá igreja to.
Fi tỹ kejẽn ãjag ki jun kỹ fi mỹ: “ha kãrã,” hem nĩ. Kỹ fi mỹ nén tỹ fi mỹ tũ ẽn ven kãn nĩ. Ũ tỹ hẽn ri ke jagãgtãn fi huri, inh ke gé.
Priscila fi mĩ sóg ẽkrég tĩ, fi mén tỹ Áquila mĩ ke gé. Inh mré fag tóg rãnhrãj mág, Jesus Cristo rãnhrãj han kỹ.
Isugnĩn fag tóg kãgter kren, inh jy nĩgãn kỹ. Tag hã mĩ sóg ẽkrég tĩ, kỹ sóg fag to há tãvĩ nĩ. Kỹ fóg kar kã mĩ Jesus ki ge kỹ nỹtĩ ag vỹ tag tugrĩn fag to há nỹtĩ gé.
Fag ĩn krẽm ũ ag tóg vẽnh mãn tĩ gé, culto han jé. Ẽn fag mĩ sóg ẽkrég tĩ gé. Iso há ũ vỹ nĩ gé, hã vỹ: Epêneto, he mũ. Ga tỹ Ásia tá ũ tỹ Jesus ki rã vén mũn hã vẽ. Ti mĩ sóg ẽkrég tĩ gé.
Kỹ Maria fi vỹ nĩ gé. Ãjag mỹ fi rãnhrãj mág. Fi mĩ sóg ẽkrég tĩ gé.
Kỹ sóg Adrônico mĩ ẽkrég tĩ gé, Júnia fi mĩ ke gé. Inh kanhkã fag vẽ. Inh mré fag tóg sigse kỹ nỹtĩ ja nĩgtĩ gé. Apóstolo ag kã mĩ fag tóg tỹ ũn mág nỹtĩ. Vãsỹ fag tóg Jesus ki ge jẽg, isỹ ti ki rã tũg ki.
Amplíato mĩ sóg ẽkrég tĩ gé. Ti to sóg há tãvĩ nĩ, ẽg Senhor tugrĩn.
Kỹ sóg Urbano mĩ ẽkrég tĩ gé. Inh mré tóg Cristo rãnhrãj han tĩ. Kar kỹ iso há ũ vỹ nĩ gé, Estáquis ti. Ti ki sóg ẽkrég tĩ gé.
Apeles mĩ sóg ẽkrég tĩ gé. Cristo tovãnh jãvãnh ja ti nĩ. Aristóbulo mré ke fag mĩ sóg ẽkrég tĩ gé.
Kar kỹ inh kanhkã ũ vỹ tá jẽ gé, Herodião ti. Ti ki sóg ẽkrég tĩ. Kỹ sóg Narciso mré ke fag mĩ ẽkrég tĩ, ũ tỹ fag kã mĩ ẽg Senhor ki ge kỹ nỹtĩ fag.
Kỹ sóg Trifena fi ki ẽkrég tĩ, Trifosa fi mĩ ke gé. Ẽg Senhor mỹ fag rãnhrãj mũgtĩ. Kỹ sóg iso há tãvĩ ũ fi mĩ ẽkrég tĩ gé, hã vỹ: Pérside, he mũ. Ẽg Senhor mỹ rãnhrãj to fi tar tãvĩ nĩ.
Kỹ sóg Rufo mĩ ẽkrég tĩ. Topẽ ne ti kuprẽg', ti mỹnh fi ke gé'. Inh mỹ fi tóg tỹ inh mỹnh ri ke nĩ.
Kỹ sóg Asíncrito mĩ ẽkrég tĩ, Flegonte mĩ ke gé, Hermes mĩ ke gé, Pátrobas mĩ ke gé, Hermas mĩ ke gé, ag mré Topẽ vĩ mẽ jé vẽnh mãn tĩ ag mĩ ke gé.
Kỹ sóg Filólogo mré Júlia fi mĩ ẽkrég tĩ, Nereu mré ti ve fi mĩ ke gé, Olimpas mĩ ke gé, kar kỹ fag mré Jesus vĩ mẽ jé vẽnh mãn tĩ fag mĩ ke gé, Topẽ tũ kar ag mĩ, fag mĩ.
Kỹ jagnẽ ki nhun ke ri ke han nĩ, Jesus mré ke kar ki, jagnẽ nĩgé kãgmĩ kỹ. Cristo ki ge kỹ nỹtĩ kar vỹ ãjag mĩ ẽkrég tĩ, ẽmã kar ki ke ag, fag ke gé.
Nén ũ tó sór sóg mũ gé ver ãjag mỹ. Ũ ag tóg ãjag tỹ jagnẽ to jũ han sór mũ. Ãjag tỹ jagnẽ vĩ kafãn kónãn han sór ag tóg mũ. Ag pijé ãjag tỹ Topẽ vĩ mẽ ja ẽn ri ke tó tĩ'. Ẽn ag vĩ mẽ sór tũg nĩ.
Ag pijé ẽg Senhor tỹ Cristo rãnhrãj han sór tĩ'. Ag nug hã ki rĩr ag tóg tĩ'. Ón kỹ ag vĩ vỹ mẽ há tĩ, kỹ ũ tỹ hẽn ri ke ag tóg kri fi sór mũ, ũ tỹ nén ũ vẽnh mỹ to jykrén tũ ag. Inh mỹ tóg ag tỹ ũ tỹ ge krĩn kónãn ha mẽ tĩ. Kỹ ag vĩ mẽ sór tũg nĩ.
Ãjag tỹ Topẽ vĩ kri fig mũ tag vỹ mẽ há tĩ. Vẽnh kar vỹ mẽ, kỹ tóg inh mỹ sér tĩ sir, ãjag to. Kỹ tóg ãjag tỹ vẽjykre há ki kanhró nỹtĩnh há tĩ. Ãjag tỹ vẽjykre pãno to jykrén tũ nĩn kỹ tóg há tĩ gé.
Topẽ vỹ ẽg krĩ kuprãg tĩ. Kãnhmar tóg ẽg mỹ Satanás tỹ tũ' henh ke mũ gé, ha vem nĩ. Kỹ tóg ãjag vóg mãn ke tũ nĩ ha. Ẽg Senhor tỹ Jesus mỹ sóg to vĩ tĩ, ti tỹ ãjag mỹ ti tỹ nén ũ há ẽn vin jé.
Inh mré Topẽ rãnhrãj han mũ tỹ Timóteo vỹ ãjag mĩ ẽkrég tĩ gé, Lúcio ti ke gé, Jasão ke gé, Sosípatro ke gé, inh kanhkã ag.
Ũ tỹ Paulo mỹ tag rán mũ vỹ tỹ inh nĩ, hã vỹ: Tércio, he mũ. Kỹ sóg ãjag mĩ ẽkrég tĩ gé, ãjag tỹ inh mré ẽg Senhor ki ge kỹ nỹtĩn kỹ.
Gaio vỹ ãjag mĩ ẽkrég tĩ. Ti ĩn krẽm sóg jẽ, kỹ ẽg tóg ti ĩn krẽm culto han tĩ. Erasto vỹ ãjag mĩ ẽkrég tĩ gé, ũ tỹ ẽmã jãnkamy ki rĩr tĩ ẽn ti. Ẽg régre tỹ Quarto vỹ ãjag mĩ ẽkrég tĩ gé.
Ẽg Senhor tỹ Jesus Cristo mỹ sóg to vĩ tĩ, ti tỹ ãjag kar tar han jé. Ha vẽ.
Ha mẽ, ẽg jé Topẽ mỹ vĩ há han. Ẽg tar han ki kanhró tóg nĩ, ẽg tỹ ti ki rã kar krónh ke tũ nĩn jé. Sỹ ãjag mỹ Topẽ vĩ sér tó mũn hã vẽ, Jesus Cristo kãmén kỹ. Vãsỹ ẽg tóg mẽ ja tũ nĩ, ti vĩ sér tag ti. Ẽg tỹ vãhã mẽ vẽ, Topẽ tỹ ẽg mỹ to vẽjykre nĩm kỹ. Prỹg tỹ hẽn ri ke ki ag tóg mẽ ja tũ nĩ, ẽg jo ke ag.
Ũri hã ẽg tóg mẽg mũ. Vãsỹ Topẽ vĩ rán tĩ ag vỹ ẽg tỹ ũri mẽg mũ tag tó ja nĩgtĩ. Kỹ Topẽ tóg tag to: “povo kar mỹ kãmén nĩ, fóg ag mỹ, kanhgág ag mỹ, Judeu ag mré hã,” he ja nĩ, ẽg tỹ ti vĩ mẽ kỹ ti ki ge jé, ti vĩ kri fi jé, ti tỹ tỹ ẽg Senhor kar jẽ jé. Ti tỹ nén kar han tũg ki tóg nĩ nĩ, Topẽ ti, ũ tỹ ti han ja tũ ra. Kỹ tóg tũ' henh ke tũ nĩ gé. Gen kỹ tóg nĩnh mũ.
Ti hã ne ti pir mỹ nén ũ kar ki kanhró nĩ', Topẽ ti. Jesus Cristo hã tóg ẽg mỹ Topẽ ven ke mũ. Kỹ ẽg tóg ti hã mỹ vĩ há han sór mũ. Krỹg henh ke tũ tóg nĩ, ẽg tỹ ti mỹ vĩ há han mũ ti. Hã vẽ.
Paulo tỹ rá vẽ. Isỹ ẽmã tỹ Corinto tá ke ag mỹ rán hã vẽ. Kỹ ẽg régre tỹ Sóstenes vỹ inh mré rán mũ gé. Topẽ hã ne inh kuprẽg', kỹ tóg inh jé prẽr, Jesus Cristo tỹ inh fẽg jé, sỹ tỹ ti apóstolo jẽ jé sir. Hã kỹ sóg ãjag mỹ rán mũ.
Corinto tá ãjag tóg vẽnh mãn tĩ, Topẽ vĩ mẽ jé. Topẽ tũ vỹ tỹ ãjag nỹtĩ. Ãjag jé tóg prẽr, ãjag tỹ tỹ Jesus Cristo mré ke nỹtĩn jé. Vẽnh kar mỹ ke vẽ gé, vẽnh rá tag ti, ũ tỹ hẽ tá ẽg Senhor tỹ Jesus Cristo jiji tó tĩ ag mỹ, fag mỹ ke gé. Vẽnh kar Senhor vẽ, kỹ tóg tỹ ẽg Senhor nĩ gé.
Topẽ mỹ sóg to vĩ tĩ, ti tỹ ãjag tar han jé, ti tỹ ãjag krĩ kuprãg jé, ẽg jóg mág ti, ẽg Senhor tỹ Jesus Cristo jóg ti.
Kurã kar ki sóg ãjag to Topẽ mỹ: “há ti nĩ, ã tỹ Jesus Cristo tugrĩn ag tar han kỹ, fag ke gé”, he tĩ.
Ti tugrĩn ãjag tóg ũn riko ag ri ke nỹtĩ, nén kar to mỹr, Topẽ vĩ to, vẽjykre há kar to. Ki kanhró ãjag tóg nỹtĩ.
Cristo kãme ki kanhró ãjag tóg nỹtĩ mỹr, to tar ãjag tóg nỹtĩ.
Hã kỹ Topẽ kuprĩg tỹ ẽg mỹ nén nĩm tĩ ẽn vỹ tũ' he vãnh nĩgtĩ, ãjag mỹ. Ẽg Senhor tỹ Jesus Cristo vẽnh ven mãn ke ẽn jãvãnh ãjag tóg mũgtĩ gé, ti kãtĩg ke ti.
Ti hã vỹ ãjag tar han mũ', ãjag tỹ ti tovãnh tũ nĩ jé, ãjag tỹ kygnẽg tũ nĩ jé. Kỹ ẽg Senhor tỹ Jesus Cristo tóg ti kãtĩg mãn kỹ ãjag tỹ kygnẽ ja tũ ẽn venh ke mũ sir.
Topẽ ne fagrĩnh mỹ vĩ vãnh nĩgtĩ'. Ãjag jé tóg prẽr, ãjag tỹ tỹ ti kósin tỹ Jesus Cristo mré ke nỹtĩ jé, ẽg Senhor mré ke.
Inh kanhkã', vẽnh vĩ pir han nĩ. Ẽg Senhor tỹ Jesus Cristo jiji ki sóg ãjag mỹ: vẽnh kãpãm sór tũg nĩ. Vẽjykre pir han nĩ, he mũ.
Inh kanhkã, ãjag to sóg vẽnh vĩ jagy mẽ. Cloe fi mré ke fag vỹ inh mỹ tó. Kỹ fag tóg inh mỹ ãjag tỹ vẽnh kãpãm sór mũ kãmén, ãjag tỹ jagnẽ to jũ sór mũ ti.
Tag mẽ sóg, ha mẽ: ãjag kã mĩ ũ tóg nẽji: “tỹ sóg Paulo mré ke nĩ,” he tĩ. Kỹ ũ tóg nẽji: “tỹ sóg Apolo mré ke nĩ,” he tĩ gé. Jãvo ũ tóg: “tỹ sóg Pedro mré ke nĩ,” he tĩ, kỹ ũ tóg: “tỹ sóg Cristo mré ke nĩ,” he tĩ gé.
Cristo mỹ vẽnh kãpãm kỹ nĩ'? Vó. Inh hã mỹ ãjag jagfy krunh to sa'? Vó. Inh jiji tó kỹ ãjag mỹ vẽnh kygpe kỹ nỹtĩ', isỹ tỹ Paulo nĩn kỹ'? Vó, hã tũ vẽ.
Ũri sóg Topẽ mỹ: “ag kygpe ja tũ inh nĩ, kỹ tóg há tĩ,” he tĩ.
Kỹ ag tóg iso: “ti jiji tó kỹ sóg kype kỹ nĩ,” henh ke tũ nĩ, he sóg tĩ. Crispo hã kype inh, kar kỹ Gaio ti ke gé,
kar kỹ Estéfanas fag gé. Kar inh ũ kygpég tũ nĩ, hỹn, he sóg.
Cristo pijé inh mỹ: “ha ag kygpenh tĩg,” he ja nĩ'. Inh mỹ tóg: “ha ag mỹ inh vĩ kãmén tĩg,” he ja nĩ. Kỹ sóg tó tĩgtĩ. Hã ra sóg ón kỹ tỹ vẽme kanhró han vãnh nĩgtĩ. Ke tũ nĩ mũ ra Cristo tỹ krunh to sa ja ẽn vỹ tỹ nén ũ tũ nĩ ve nĩ sir.
Ũ mỹ ẽg tóg vẽnh kagtĩg nỹtĩ ve nĩ, ẽg tỹ Jesus tỹ krunh to sa ja ẽn tó kỹ. Hã ra ag tỹ nũgme ki vár ke vẽ. Ag jãvo tóg ẽg mỹ tỹ Topẽ tỹ há nĩ, Jesus tỹ krunh to sa ti. Hã tugrĩn ẽg krenkren kỹ nỹtĩ.
Hã kỹ tóg rán kỹ nĩ, ha mẽ. “Ũn kanhró mág ag jykre tỹ sóg tũ' henh ke mũ, ha vem nĩ, ũn vẽnh kanhrãn mág han mũ ag tỹ ke gé,” he tóg, Topẽ ti.
Hã kỹ ón kỹ ũn kanhró mág ag pijé tỹ nén ũ nỹtĩ. Ẽg tỹ tag ki nén ũ ki kanhrãn mũ to tóg: “nén ũ tũ vẽ,” he ja nĩgtĩ, Topẽ ti. “Krĩ tũ ag nỹtĩ, ũ tỹ tag hã nón mũ sór mũ ag,” he tóg.
Topẽ tỹ nén to jykrén mũ vỹ ge nĩ, ha mẽ. Ẽg tỹ vẽsóg ki Topẽ to jykrén sór mũ ra ẽg tóg ti ki kanhrãn ja tũ nĩgtĩ, ẽg tỹ ga kri mũn kỹ. Hã kỹ Topẽ tóg ẽg tỹ ti vĩ mẽ kỹ kri fi kỹ ẽg kren han mũ. Hã kỹ Topẽ tóg ag mỹ krĩ tũ nĩ ve nĩ, ũ tỹ ki kagtĩg ag mỹ.
Judeu ag ne ẽg tỹ nén ve vãnh ve sór mũ', ag tỹ Topẽ jykre ki kanhrãn jé. Kỹ fóg ag ne ón kỹ ti jykre to vẽmén sór mũ'.
Ag jãvo ẽg tóg nén pir hã tó tĩ, hã vỹ: Cristo tỹ krunh to sa kỹ ter ja ti, he mũ. Judeu ũ ag tóg jẽgryg tĩ, ti krunh ti, jãvo ẽg tóg fóg ũ ag mỹ krĩ tũ nĩ ve nĩ, kanhgág ũ ag mỹ ke gé.
Judeu kã mĩ ũ ag tóg kuprẽg kỹ nỹtĩ jãvo, fóg ag kã mĩ ke gé, kanhgág ag kã mĩ ke gé, fag ke gé. Ag hã mỹ tóg há tĩ, Cristo tỹ krunh to sa kỹ ter ja ti. Ẽg hã vẽ. Topẽ jykre tar hã vẽ.
Topẽ krĩ tũ nĩ ve vỹ ẽprã ke krĩ há nĩ ve kãfór nĩ mỹr. Ti hã ne ti pir mỹ krĩ há nĩ'. Kỹ Topẽ krój nĩ ve vỹ ẽprã ke ag tar nĩ ve kãfór nĩ gé. Topẽ hã ne ti pir mỹ tar nĩ'.
Inh kanhkã', vẽso jykrén. Topẽ vỹ ãjag jé prẽr. Ãjag kã mĩ ũn kanhró mág ag vỹ pipir nỹtĩ. Ũn mág ag vỹ pipir nỹtĩ gé, ũn mág krẽ ag ke gé, fag ke gé. Ũ tỹ ge kuprẽg mág tũ ti nĩgtĩ, Topẽ ti.
Ũ tỹ ũn mág ag mỹ krĩ tũ nĩ ve ag hã kuprẽg ti tĩ mỹr, ũn vẽnh kagtĩg ag. Ti tỹ ũn krĩ há ag mỹ'a han sór vẽ. Kỹ tóg tag ki ũn krój nỹtĩ ag kuprẽg, ũn tar ag mỹ'a han jé.
Hã jé Topẽ tóg ũ tỹ tag ki jagtar nỹtĩ ag kuprẽg. Ũn mág ag tỹ ẽg ve kỹ ẽg tóg ag mỹ jagtar nỹtĩ. Nén ũ tũ vỹ tỹ ẽg nỹtĩ. Hã ra Topẽ tóg ẽg kuprẽg mũ, ti tỹ ũn mág ag vĩ tỹ tũ' hen jé.
Hã kỹ ũ tóg Topẽ mỹ: “ũn mág vỹ tỹ inh nĩ, há inh nĩ,” henh ke tũ pẽ nĩ, ẽg tỹ kejẽn ti ve kỹ. Hã jé Topẽ tóg ũn jagtar ag kuprẽg.
Topẽ mré ke vỹ tỹ ẽg nỹtĩ, ha mẽ, ẽg tỹ tỹ Jesus Cristo mré ke nỹtĩn kỹ. Topẽ hã vỹ ẽg krĩ há han mũ', ti hã vỹ ẽg mỹ vẽnh pãte fón mũ', Jesus tugrĩn. Ti hã ne ẽg krenkren han mũ'. Topẽ tỹ ti mỹ vẽjykre nĩm hã vẽ, ti tỹ ẽg tỹ tag han jé,
ũ tỹ rán kỹ nĩ tag ti, hã vỹ: “ãjag tỹ ũ to: ũn mág vỹ tỹ ti nĩ, he sór kỹ ẽg Senhor ti tóm nĩ,” he mũ, Topẽ vĩ rán ki.
Inh kanhkã', ãjag ki sóg jun ja nĩ, sỹ ãjag mỹ Topẽ jykre tó jé. Inh pijé ãjag mỹ ón kỹ: “estudo mág inh nĩ, kỹ inh ki kanhró mág nĩ,” he ja nĩ.
Nén pir hã tỹ sóg ãjag mỹ tó ja nĩ, hã vỹ: Jesus Cristo, he mũ, ti tỹ krunh to sa kỹ ẽg jagfy ter ja ẽn ti.
Krój ja inh nĩ, sỹ ãjag ki jun kỹ. Mũmẽg ja inh nĩ. Kanẽ jur han ja inh nĩ.
Isỹ ãjag mỹ Topẽ vĩ tó kỹ inh pijé vẽnh vĩ sĩnvĩ tỹ ãjag krĩn sór ja nĩgtĩ'. Topẽ kuprĩg tỹ inh jagrẽ nĩ hã tỹ sóg ãjag mỹ tó ja nĩgtĩ', ti jykre tar tỹ.
Hã kỹ ãjag pijé ẽprã ke jykre há ki ge jẽg', ẽprã ke tỹ nén to jykrén mũn ki'. Hỹ, hã ra ãjag tóg Topẽ jykre tar ki ge jẽg, mỹr'.
Jãvo sóg ũ tỹ Jesus ki kanhró mág ag mỹ Topẽ vĩ tó tĩ gé, ũ tỹ to jykrén há ag mỹ. Hã ra ti pijé tỹ ẽprã ke vĩ nĩ'. Ga kri ke ag jykre tó tũ sóg nĩgtĩ. Tũ' he jé tóg ke mũ, ũri ũn mág ag vĩ ti.
Topẽ vĩ hã tó sóg tĩ mỹr'. Ẽn tỹ ẽg vẽsóg ki ki kanhrãn ke tũ nĩ. Hã ra Topẽ tóg vãsỹ to jykrén mũ. Ga tỹ kã nĩ to hã tóg to jykrén mũ, ẽg tỹ ti vĩ ki kanhrãn jé, ẽg tỹ ti jykre ki kanhró tugrĩn tỹ ũn mág nỹtĩ jé.
Ũri ũn mág ag pijé ki kanhró nỹtĩ', Topẽ jykre tag ki'. Ag tỹ ki kanhró nỹtĩ ra ag pijé Jesus tỹ ka to ti sanh mũ vẽ', ẽg Senhor tỹ, ũ tỹ vẽnh kar kãfór nĩ tag tỹ. Hã ra ag tóg ti ki kagtĩg nỹtĩn kỹ krunh to ti sa ja nĩgtĩ.
Hã ra tóg rán kỹ nĩ, Topẽ vĩ rán ki, hã vỹ: “Topẽ tóg ẽg mỹ nén ũ há han ja nĩ, ũ tỹ ti to há kar mỹ mỹr,” he mũ. “Ũ pijé tag ve ja nĩ ver'. Ũ pijé tag mẽ ja nĩ ver'. Ẽprã ke ag pijé to jykrén ja nĩ ver'. Topẽ hã ne to jykrén ja nĩgtĩ,” he ja tóg nĩgtĩ.
Kỹ tóg ẽg hã mỹ tó ja nĩ. Ti kuprĩg tỹ tóg ẽg kanhrãn ja nĩ, to. Ti kuprĩg vỹ nén kar to jykrén tĩgtĩ, Topẽ tỹ nén to jykrén mũ mré hã.
Ge ti nĩ, ha mẽ. Ẽprã ke tỹ nén to jykrén mũ ki kanhró ẽg tóg nĩ. Kỹ ẽg ne tỹ ki kanhrãn tĩ'? Ẽg krĩ tỹ ẽg ki kanhrãn tĩ. Hã ra Topẽ kuprĩg vỹ Topẽ tỹ nén to jykrén mũ ki kanhrãn kãn tĩ. Ũ tỹ Topẽ kuprĩg tỹ jagrẽ tũ ẽn pijé ki kanhrãn ke mũ'.
Hã ra Topẽ pijé ẽprã ke kuprĩg tỹ ẽg mỹ ẽg jagrẽ han'. Topẽ kuprĩg tỹ tóg ẽg mỹ ẽg jagrẽ han, ẽg tỹ ti tỹ ẽg mỹ nén nĩm mũ ki kanhró nỹtĩ jé. Ti hã vỹ ẽg kren han sór mũ, ẽg tỹ vẽnh kren han ki kagtĩg ra.
Hã tó sóg tĩ. Ẽprã ke vĩ pijé'. Topẽ kuprĩg vĩ vẽ. Hã kỹ sóg ti kuprĩg hã tỹ ti jykre kãmén tĩ.
Ẽprã ke ag pijé Topẽ kuprĩg to há nỹtĩ', ti jykre to'. Ag mỹ tóg tỹ Topẽ krĩ tũ nĩ ve nĩ. To jykrén há han ki kagtĩg ag nỹtĩ, ag tỹ Topẽ kuprĩg tỹ jagrẽ tũ nỹtĩn kỹ.
Ũ tỹ ti kuprĩg tỹ jagrẽ nĩ ẽn hã ne nén kar to jykrén há han tĩ'. Kỹ ũ pijé ẽg tỹ nén han mũ ẽn ki kanhró nĩ', ti tỹ vég mũ ra, ti tỹ Topẽ kuprĩg tỹ jagrẽ tũ nĩn kỹ.
Hỹ, ũ nỹ hỹn Topẽ tỹ nén to jykrén mũ ki kanhró nĩ'? Ũ nỹ hỹn Topẽ kanhrãn mũ'? Ũ tỹ ti kanhrãn mũ venh ke tũ ẽg tóg nĩ. Jãvo Cristo hã ne ẽg kanhrãn tĩ'.
Inh kanhkã', inh pijé ãjag mỹ Topẽ jykre tó kãn ja nĩ ver', sỹ ãjag mỹ tó sór mũ ra. Ũ tỹ Topẽ kuprĩg tỹ jagrẽ tũ ri ke vỹ tỹ ãjag nỹtĩ. Gĩr ri ke vỹ tỹ ãjag nỹtĩ, ãjag tỹ Cristo jykre to tar tũ nỹtĩn kỹ.
Hã kỹ sóg ãjag mỹ leite ri ke hã ven ja nĩ, sỹ ãjag mỹ Topẽ vĩ tó kỹ. Inh pijé ãjag mỹ vẽjẽn tar ri ke ven ja nĩgtĩ', ãjag tỹ ver to tar tũ ja nỹtĩn kỹ. Kỹ ãjag tóg ũri to tar tũ nỹtĩ gé. Ver ãjag tóg Topẽ kuprĩg tỹ jagrẽ tũ nỹtĩ ve nĩ.
Hã kỹ ãjag tóg vẽnh kãpugpóv kỹ nỹtĩ, ãjag tỹ jagnẽ to jũ nỹtĩn kỹ. Hã ki ãjag tóg ẽprã ke jykre han tĩ. Hã ki ãjag tóg ti tỹ jagrẽ tũ nỹtĩ ve nĩ.
Kỹ ãjag kã mĩ ũ ne tóg: “Paulo mré ke vỹ tỹ inh nĩ,” he tĩ'. Kỹ ũ tóg: “jãvo sóg tỹ Apolo mré ke nĩ,” he tĩ gé'. Ẽprã ke jykre hã vẽ, ãjag jykre tag ti.
Ũ nỹ tỹ Apolo nĩ', jo ũ nỹ tỹ inh nĩ', hã vỹ: Paulo, he mũ? Topẽ mỹ rãnhrãj tĩ vỹ tỹ ẽg nỹtĩ. Kỹ ãjag tóg ẽg vĩ kri fi kỹ Jesus ki ge ja nĩgtĩ, ẽg Senhor tỹ ãjag krĩn kỹ. Ti hã vỹ ẽg mỹ ẽg rãnhrãj nĩm ja nĩ.
Topẽ vĩ krãn inh, ãjag kã ki. Kỹ Apolo vỹ ki gónh. Hã ra ũ tỹ ti mog han mũ vỹ tỹ Topẽ nĩ.
Hã kỹ ũ tỹ krãn mũ pijé tỹ ũn mág nĩ'. Ũ tỹ ki gónh mũ pijé tỹ ũn mág nĩ gé'. Pir ti nĩ, ũn mág ti, hã vỹ: Topẽ, he mũ, ũ tỹ ẽg mog han mũ ẽn ti.
Ũ tỹ krãn mũ vỹ ũ tỹ ki gónh mũ ẽn ri ke nĩ. Kanhkã tá ẽg tóg ẽg rãnhrãj kaja venh ke mũ. Sỹ krãn ja kaja ve jé sóg ke mũ, jãvo tóg ti tỹ ki gónh ja kaja venh ke mũ gé.
Topẽ hã mré ẽg tóg rãnhrãj mũgtĩ. Topẽ japỹ ri ke ãjag nỹtĩ. Kỹ ãjag tóg ti tỹ ĩn han mũ ri ke nỹtĩ gé.
Ðn tỹ kri jẽ jafã ri ke han inh, ĩn krogrog ri ke ti, sỹ ãjag mỹ ti jykre tó kỹ, Topẽ tỹ to inh krĩn kỹ. Kỹ sóg to jykrén há han, sỹ ĩn tỹ kri jẽ jafã ri ke ẽn tar han jé. Kỹ tóg ãjag kã mĩ kri ĩn ri ke han mũ sir, ti tỹ isỹ ãjag kanhrãn nón ãjag kanhrãn kỹ.
Ðn tỹ kri jẽ jafã ri ke ẽn vỹ pir nĩ, hã vỹ: Jesus Cristo, he mũ, hã kỹ sóg ãjag mỹ ti kãmén há han. Ũ venh ke tũ ẽg tóg nĩ.
Kri ẽg tóg ĩn ri ke hynhan tĩ. Ũ tóg ouro tỹ han mũ, ũ tóg prata tỹ han mũ, ũ tóg pó sĩnvĩ tỹ han mũ, ũ tóg ka tỹ han mũ, ũ tóg re tỹ han mũ, ũ tóg ẽkré fár tỹ han mũ.
Kurã tỹ ẽgno kã ẽg tóg ẽg rãnhrãj jykre venh ke mũ, hã vỹ: ẽg tỹ ũ mỹ ti vĩ kãmén há han ja ti, he mũ. Pĩ vỹ ẽg rãnhrãj kókén ke mũ, kỹ ẽg tóg pĩ ki ẽg rãnhrãj jykre venh ke mũ.
Pĩ tỹ ti kókég tũ nĩn kỹ ẽg tóg ti kaja venh ke mũ sir.
Pĩ tỹ ti kókén kỹ ẽg tóg ẽg rãnhrãj kren ke mũ sir. Ge ra ẽg hã tóg kren ke mũ. Kỹ tóg ẽg tỹ pĩ ki kren ri ke nĩ sir.
Ha mẽ, Topẽ ĩn ri ke ẽg nỹtĩ, Topẽ kuprĩg tỹ ẽg kã kã jẽn kỹ. Ãjag mỹ tag ki kagtĩg? Ki kagtĩg nỹtĩ ve ãjag nĩ.
Ũ tỹ Topẽ ĩn kókég mũ ẽn kókén jé tóg ke mũ, Topẽ ti. Ti tũ vẽ mỹr, ti ĩn ti. Ẽg hã vẽ.
Kygnẽ tũg nĩ. Vẽso: “ki kanhró mág inh nĩ,” he tũg nĩ. Ãjag tỹ ẽprã ki kanhró mág nỹtĩn kỹ to: “nén ũ tũ vẽ,” hem nĩ, ãjag tỹ Topẽ jykre hã ki kanhrãn jé.
Ẽprã ki kanhró mág ag to Topẽ tóg: “nén ũ tũ vẽ,” he tĩ. Vẽnh kagtĩg ag tóg nỹtĩ, ti mỹ. Hã kỹ tag tóg rán kỹ nĩ, ha mẽ: “ẽprã ke ag tóg ag mỹ ki kanhró mág nỹtĩ ve nĩ. Hã ra Topẽ tóg hã ki ag mỹ ag krĩ tũ nỹtĩ ẽn ven ke mũ,” he tóg, Topẽ vĩ rá ki.
Kỹ ti rá ũ vỹ ge nĩ gé, ha mẽ: “Topẽ vỹ ki kanhró nĩ, ũ tỹ ki kanhró mág ag tỹ nén to jykrén mũn ki. Nén ũ tũ vẽ, ag tỹ nén to jykrén mũ ti,” he tóg mũ gé, Topẽ vĩ rá ki.
Hã kỹ ẽprã ke jiji tó sór tũg nĩ. Ẽg pijé tỹ ũn mág nỹtĩ'. Tỹ ẽg tóg jagnẽ mré ke kar nỹtĩ mỹr.
Inh hã vỹ tỹ ãjag mré ke nĩ. Apolo vỹ tỹ ãjag mré ke nĩ gé, Pedro ti ke gé. Ga ki ke kar vỹ tỹ ãjag tũ nĩ gé, ãjag rĩnrĩr nĩ ti ke gé, ãjag ter ke ti ke gé, ãjag tỹ ũri vég mũ ti ke gé, ãjag tỹ vãhã venh ke ti ke gé.
Jãvo ãjag hã ne tỹ Cristo tũ nỹtĩ'. Kỹ Cristo vỹ tỹ Topẽ tũ nĩ. Vyrmỹ tũ nỹtĩ sór tũg nĩ.
Ãjag tỹ ẽg to jykrén kỹ tag to jykrén nĩ, ha mẽ. Cristo mỹ rãnhrãj tĩ vỹ tỹ ẽg nỹtĩ. Topẽ jykre tó ẽg tóg tĩ, ẽg tỹ vẽsóg ki nén to jykrén vãnh ẽn.
Kỹ ẽg patrão tóg nén ũ pir ve sór nĩgtĩ, ẽg tỹ ti tũ ki rĩr mũn kỹ, hã vỹ: ẽg tỹ ki rĩr há han mũ, he mũ. Ge ti nĩ, Topẽ tỹ ẽg ki nén ve sór mũ ti. Ti tũ ki rĩr há han jé ẽg tóg ke mũ.
Kỹ tóg ãjag tỹ isỹ nén han mũ to vĩ mũ ra inh mỹ tỹ nén ũ tũ nĩ, ẽprã ke ag tỹ inh jykre to vĩ mũ ra. Kỹ isóg inh jykre to: há ti nĩ, he tũ nĩgtĩ gé.
Inh pijé sỹ ti vĩ mranh mũ ki kanhró nĩ'. Hã ra sóg tag to: “hã kỹ inh jykre vỹ kuryj kar nĩ,” he tũ nĩgtĩ gé. Topẽ hã ne ẽg jykre tugnỹm tĩ'. Hã kỹ tóg ki kanhró kar nĩ. Hã kỹ tóg tónh ke mũ.
Kỹ ũ jykre to vĩ sór tũg nĩ, kurã tỹ ẽgno to hã, ẽg Senhor kãtĩg ke to hã. Ti ha ne nén kar vẽnh ven han kãn ke mũ', ẽg tỹ vẽnh vatánh tá nén han mũ mré hã, ẽg tỹ kuty tá nén han mũ mré hã, ẽg tỹ nén ũ to jykrén mũ ẽn mré hã ke gé. Kỹ ẽg tóg mẽnh mũ sir, Topẽ tỹ ẽg mỹ vĩ há han ke ti. Vyrmỹ tóg ẽg mỹ tónh ke mũ, ẽg kar mỹ, ẽg tỹ nén han ja ti.
Inh kanhkã', Topẽ vĩ rá pãtén sór tũg nĩ. Ũ tỹ ãjag kanhrãn mũ to: “Topẽ vĩ tó tĩ ag kãfór vỹ tỹ ti nĩ,” he tũg nĩ. Ãjag tỹ to jykrén há han jé, hã jé sóg vẽnh hã to tag rán, ãjag mỹ, Apolo to ke gé, ẽg tỹ jagnẽ ri ke nỹtĩ tag ti.
Ẽg tỹ jagnẽ kãfór han sór kỹ ẽg tóg ón kỹ ke tĩ. Ha vé, Topẽ vỹ ẽg mỹ ẽg tũ vin kãn. Ẽg tỹ vẽsóg ki mãn ja pijé'. Kỹ ãjag tỹ ne jé to: “isũ vẽ,” he sór nẽ? Tỹ tóg Topẽ tỹ ãjag mỹ nĩm tũ nĩ ve nĩ, ãjag tỹ to: “isũ vỹ ã tũ kãfór nĩ,” hen kỹ.
Tỹ ũn há nỹtĩ ve ãjag nỹtĩ, vẽnh mỹ. Riko nỹtĩ ve ãjag nỹtĩ, vẽnh mỹ. Tỹ ũn mág nỹtĩ ve ãjag nỹtĩ vẽnh mỹ, inh jãvo. Hỹ, há ti nĩ vẽ, ãjag tỹ tỹ ũn mág nỹtĩ ra. Kỹ sóg ãjag mré tỹ ũn mág nĩnh ke mũ gé vẽ vẽ. Hã ra tóg ke tũ tĩ.
Jesus tỹ ũn fẽg mũ vỹ tỹ inh nĩ, apóstolo vỹ tỹ inh nĩ. Hã ra tóg sỹ to jykrén mũ ra, Topẽ tỹ isỹ ũn jykre kórég ag ri ke han nĩ ve nĩ, ag tỹ ũn kãgtén mũ ẽn ag ri ke. Vẽnh kar ne tóg isugnỹm tĩ', ẽprã ke kar, Topẽ tỹ jẽnẽ jafã ag kar ke gé mỹr.
Krĩ tũ nĩ ve sóg nĩ mỹr, Cristo tugrĩn. Inh jãvo ãjag tóg krĩ há nỹtĩ ve nĩ, Cristo jykre ki. Krój inh nĩ, jãvo ãjag tóg tar nỹtĩ ve nĩ. Ãjag to ag tóg vĩ há han tĩ, jãvo ag tóg iso é he tĩ.
Hã kỹ sóg kókĩr mũ, ũri. Kur tũ sóg nĩ gé. Iso kry ag tóg ke gé. Jamã tũ sóg nĩ gé.
Ron sóg tĩ gé, sỹ inh rãnhrãj ki ijẽn ven jé. Ag tỹ iso é he mũ ra sóg ag mỹ nén ũ há tó tĩ, Topẽ tỹ ag mỹ han jé. Ag tỹ inh vóg kónãn kỹ sóg ag mỹ vẽnh nenh tũ nĩgtĩ.
Ag tỹ iso féfé he mũ ra sóg komẽr hã ag mỹ vĩ tĩ, ag jũ tỹ tũ' he jé. Vãfár ri ke inh nĩ, vẽnh kar mỹ, ag tỹ nén fón tĩ kar ri ke inh nĩ.
Inh pijé ãjag mỹ'a han sór mũ'. Hã ra sóg ãjag mỹ tag rán, sỹ ãjag jyvẽn jé, ãjag tỹ tỹ inh krẽ ri ke nỹtĩn kỹ, sỹ ãjag to há tãvĩ nĩn kỹ.
Ũ tỹ ãjag kanhrãn sór mũ vỹ e nỹtĩ, ũ tỹ Cristo jykre tỹ ãjag kanhrãn sór mũ ag. Mil (ke) kãfór ag nỹtĩ, hỹn. Hã ra sóg pir nĩ, sỹ ãjag panh ri ke nĩn kỹ, isỹ ãjag mỹ Jesus Cristo kãmén kỹ, ti tỹ sỹ ãjag hynhan ri ke nĩn kỹ.
Hã kỹ sóg ãjag jyvẽn mũ, ãjag tỹ sỹ nén han mũ han jé.
Hã jé sóg Timóteo jẽnẽ, ãjag to. Inh kósin ri ke ti nĩ. Ti to inh há tãvĩ nĩ. Kỹ tóg ẽg Senhor jykre to tar nĩ. Ẽn hã vỹ ãjag mỹ tó mãn ke mũ, isỹ Jesus Cristo japry jagma tĩ ti, isỹ ti jamĩn jagma tĩ ti, isỹ igreja kar ki ke ag kanhrãn tĩ ti, ẽmã kar mĩ hã.
Jãvo ãjag kã mĩ ũ tóg vẽsỹ ũn mág han sór mũ, iso: “kãtĩg ke tũ pẽ ti nĩ,” hen kỹ.
Hã ra sóg kãnhmar ãjag to pasanh kãtĩg ke mũ, ha vem nĩ, ẽg Senhor tỹ: “ha tĩg,” hen kỹ. Kỹ sóg ag jykre venh ke mũ, vẽsỹ ũn mág han mũ ag. Ẽg pijé ũ vĩ tỹ Topẽ tỹ tỹ ẽg pã'i nĩ ẽn vég tĩ'. Hã ra ẽg ti jykre tar hã tỹ vég tĩ. Hã kỹ inh pijé ag vĩ mẽ sór mũ ver'. Ag jykre tar ve sór inh mũ, ũ tỹ vẽsỹ ũn mág han mũ ag.
<range>
Kỹ isỹ ãjag tá jun kỹ ne nỹ hỹn ãjag mỹ há nĩnh mũ? Inh mỹ ka va tĩg mũ', ãjag mrãnmrãn jé? Inh mỹ ãjag mỹ vĩ há han ke mũ', komẽr hã, ãjag tỹ tỹ inh fe nỹtĩn kỹ? Ha to jykrén.
Nén ũ tóg mẽ há tĩ ãjag to. Nén ũ vẽnh mỹ han ãjag nẽji tĩ. Hã ra tóg kórég pẽ nĩ. Tag mẽ inh, ha mẽ: ãjag kã mĩ ũ tóg nẽji ti panh prũ fi tỹ prũg mũ. Ũ tỹ Topẽ jykre ki kagtĩg ag pijé ti ri ke han tĩ', ti jykre kórég tag ti'.
Hã ra ãjag tóg to fe kaj tũ nỹtĩgtĩ. Vẽsỹ ũn mág han sór ãjag tóg mũgtĩ, vẽjykre kórég tag tỹ ãjag kã mĩ ũ kã kã nĩ ra. Ãjag ne tóg vẽsỹrénh tũ nỹtĩgtĩ', ãjag tỹ ũ tỹ ti kórég tỹ ge han mũ ẽn kutẽm jé, ãjag kã mĩ.
Ha mẽ, ẽg tỹ ti tỹ nén han ke to inh jykrén huri, sỹ ãjag mré nĩ tũ ra ver. Sỹ ãjag mré nĩ ri ke han sóg tĩ, sỹ ãjag mré ti to jykrén kỹ. Ũ tỹ vẽjykre pãno tỹ ge han mũ ẽn tỹ tag han nĩ, ha mẽ.
Vẽnh mãn jé ãjag tóg ke mũ. Jo sóg ãjag mré nĩ ri ke han mũ, ãjag vẽnh mãn ki. Ẽn ki ẽg Senhor tỹ Jesus vỹ ãjag mỹ vẽjykre nĩm ke mũ. Kỹ ãjag tóg sir Jesus jiji tó kỹ
ũn jykre kórég ẽn fẽg ke mũ, Satanás mỹ, ti tỹ ti fár kókén jé. Kỹ tóg hẽn ri ke mũn to jykrén mãn ke mũ. Kỹ ti kuprĩg vỹ kren ke mũ, ẽg Senhor tỹ Jesus kurã ẽn kã.
Ãjag tỹ vẽso: “há ẽg nỹtĩ,” he mũ ra ti pijé há nĩgtĩ'. Ha mẽ, fermento sĩ tỹ ẽmĩ jãgja kỹ tóg són ke kỹ mog tĩ. Tag to jykrén.
Hã kỹ fón kãn nĩ, ẽmĩ jãgja si ti, ãjag tỹ ẽmĩ tãg han jé. Ũn jãgja tũ ri ke ãjag nỹtĩ, ãjag jykre ti, ti há nĩn kỹ. Kỹ vẽjykre kórég fón kãn nĩ. Cristo vỹ ẽg jagfy ter mỹr. Ẽg tỹ Páscoa kã cordeiro tãnh tĩ ẽn ri ke ti nĩ, Jesus ter ti.
Ẽg tỹ fénhta ẽn ko jé ẽg tóg ẽmĩ jãgja si fón kãn tĩ. Kỹ kem nĩ gé, hã vỹ: vẽjykre pãno tovãnh, he mũ, nén ũ vẽnh mỹ han mãn tũg, he mũ, ãjag tỹ ẽmĩ jãgja tũ ri ke nỹtĩ jé, hã vỹ: vẽjykre kuryj, vẽjykre pir, he mũ.
Hã jé sóg ãjag mỹ rán ja nĩ, ãjag tỹ ũ tỹ nén ũ vẽnh mỹ han mũ ag mré mũ tũ nĩ jé.
Hã ra sóg ũ tỹ Jesus ki ge tũ ag tó ja tũ nĩ. Jykre pãno ag nỹtĩ, ẽprã ke ag, hã vỹ: nén kar to én (ka)mẽ, he mũ, nén ũ péju tĩ he mũ, vyrmỹ topẽ han mũ, he mũ. Ãjag tỹ tag ag mré vẽmén sór tũ nĩn kỹ ãjag hỹn ga tag tovãnh kỹ hẽ ra mũnh ke mũ.
Hã ra sóg ãjag mỹ ũ tỹ ón kỹ tỹ ẽg régre nĩ ẽn rán mũ. Ũ tỹ ã mré Jesus ki rã kỹ nĩ ra nén ũ vẽnh mỹ han tovãnh sór tũ nĩn kỹ ti mré tĩg mãn tũg nĩ, ti tỹ nén kar to én (ka)mẽ nĩn kỹ, ti tỹ vyrmỹ topẽ han kỹ, ti tỹ ũ to vĩ kónãn mẽ nĩn kỹ, ti tỹ kron mẽ nĩn kỹ, ti tỹ nén ũ pigju(g) tĩ nĩn kỹ. Ũ tỹ ge mré nĩ sór tũg nĩ, ti mré jẽn tũg nĩ gé.
Ẽg pijé ẽg mré ke tũ ag jykre tugnỹm ke mũ', Jesus ki ge tũ ag. Ãjag tỹ ẽg mré ke ag jykre tugnỹm ke vẽ, ag jykre to: “tag vỹ há nĩ, tag vỹ kórég nĩ,” henh ke vẽ.
Topẽ hã ne ũ ag jykre venh ke mũ', ẽg mré ke tũ ag. Ẽg mré ke tỹ vẽjykre pãno han kỹ ẽg tóg ti jykre tónh ke mũ. Hã kỹ ũ tỹ vẽjykre kórég han mũ ẽn kutẽm nĩ, ãjag kã mĩ.
Kỹ nén ũ tóg vẽnh mỹ nĩ gé. Ãjag kã mĩ ũ tóg ti mré ke to jũ kỹ Jesus mré ke tũ tỹ pã'i ag mỹ tó tĩ, pã'i ag jykre pãno ra. Ti pijé Topẽ tũ ag mỹ tó tĩ'. Vẽnh mỹ ti nĩ, tag ti.
Ẽprã ke ag jykre tugnỹm jé ãjag tóg ke mũ mỹr, ãjag tỹ tỹ Topẽ tũ nỹtĩn kỹ. Ãjag mỹ tag mẽ ja tũ? Kỹ, ãjag tỹ ga kri ke kar jykre tugnỹm ken kỹ ãjag hỹn jagnẽ jykre tugnỹm há han ke mũ gé. Jagnẽ to jũ tỹ tũ' he jé ãjag tóg ke mũ gé.
Topẽ tỹ jẽnẽ jafã ag jykre tugnỹm jé ãjag tóg ke mũ mỹr. Ãjag mỹ tag mẽ ja tũ? Kỹ ãjag hỹn ẽprã ke jykre tugnỹm há han ke mũ gé.
Ge ra ãjag tóg ẽg mré ke tũ ag mỹ: “ha inh mỹ isũ ti vé,” he tĩ, ũ tỹ ẽg mré vẽnh mãn tĩ tũ ag mỹ, ag tỹ ga kri ãjag tũ ven jé.
Mỹ ãjag mỹ'a tũ? Ãjag kã mĩ ũ mỹ krĩ há tũ nĩ', ti tỹ ãjag jyvẽn jé, ãjag tũ to, ãjag tỹ jagnẽ tũ to jykrén mũ to?
Vẽnh mỹ ti nĩ, irmão tỹ irmão ũ tón kỹ, ũ tỹ Jesus ki rã kỹ nĩ tũ mỹ, ti tỹ ãjag tũ ven jé.
Ãjag tỹ jagnẽ tũ to jykrén kónãn kỹ tóg vẽnh mỹ pẽ nĩ, ãjag tỹ to jagnẽ to jũ kỹ mỹr. Ãjag tỹ ne jé ũ tỹ ãjag tũ mãn sór kỹ ti mỹ nenh ke nẽ? Ti hã tóg vẽjykre pãno han mũ, ãjag tũ mãn sór kỹ. Ge ra ti mỹ nĩm nĩ. Kỹ ã tóg Topẽ vĩ mranh tũ nĩ, inhhã, ti tugrĩn.
Hã ra ãjag tóg ti mỹ nenh sór mũ. Kỹ ãjag tóg jagnẽ tũ to vẽjykre kórég han tĩ gé mỹr. Jagnẽ tũ mãn sór ãjag tóg mũ gé mỹr.
Ũn jykre pãno ag pijé Topẽ tỹ tỹ ẽg pã'i nĩ venh ke mũ'. Ãjag mỹ tag mẽ ja tũ? Ha mẽ. ker kygnẽ hẽ'. Ũ tỹ ũn mén tũ fag mré nỹ mũ ag pijé venh ke mũ', Topẽ tỹ tỹ ẽg pã'i nĩ ti. Ũ tỹ vyrmỹ topẽ han mũ ag pijé venh ke mũ'. Ũ tỹ ti prũ ra ũ fi mré nỹ mũ ẽn pijé venh ke mũ'. Ũ fi tỹ fi mén ra ũ mré nỹ kỹ fi pijé venh ke mũ'. Ũn gré tỹ ũn gré ũ tỹ prũg mũ ẽn pijé venh ke mũ'.
Ũn tũ péju(g) tĩ ẽn pijé venh ke mũ'. Ũ tỹ nén kar to én mẽ pijé venh ke mũ'. Ũn kron mẽ pijé venh ke mũ'. Ũ tỹ ẽg to vĩ kónãn tĩ pijé venh ke mũ'. Ũ tỹ ẽg vatánh tá ẽg tũ mãg tĩ pijé venh ke mũ'. Topẽ tỹ tỹ ẽg pã'i nĩ venh ke tũ ag tóg nĩ, vẽjykre tỹ ge han tĩ ag.
Ãjag kã mĩ ũ tóg vẽjykre tỹ ge han ja nĩgtĩ, vãsỹ. Hã ra ãjag tóg vẽnh kugpe kỹ nỹtĩ, ũri. Kykũnh kỹ ãjag tóg nỹtĩ. Kỹ Topẽ tóg ãjag mỹ vẽnh pãte fón ja nĩ sir, ẽg Senhor tỹ Jesus Cristo tugrĩn, Topẽ kuprĩg tugrĩn.
Kỹ ãjag hỹn inh mỹ: “isỹ nén han sór mũ ẽn han jé sóg ke mũ. Topẽ vỹ ge ra inh jagãgtãn ke mũ,” he sór mũ. Vó. Ẽg tỹ nén ũ han sór mũ ũ tóg há nĩnh mũ vẽ, hã ra isỹ nén ũ kórég tỹ tãn nĩn kỹ tóg inh mỹ há tũ nĩ sir.
“Vẽjẽn vỹ tỹ ẽg nug tũ nĩ, kỹ ẽg nug vỹ tỹ vẽjẽn né nĩ,” he ãjag tóg tĩ. Hỹ, hã ra Topẽ vỹ tỹ tũ' henh ke mũ, vẽjẽn tỹ, ẽg nug tỹ ke gé. Ẽg han ja tóg nĩgtĩ. Hã ra ti pijé ẽg tỹ tỹ ũn mén tũ mré nỹ jafã han'. Ẽg Senhor tũ vẽ, ẽg. Kỹ ẽg Senhor vỹ tỹ ẽg tãn nĩ sir.
Ẽg Senhor rĩn mãn tóg, Topẽ ti, kỹ tóg ẽg rĩn mãn ke mũ gé, ti jykre tar tỹ.
Kỹ ẽg hã vỹ tỹ Cristo tũ nỹtĩ. Ti mré ẽg tóg tỹ ũn pir ri ke nỹtĩ. Ãjag mỹ tag mẽ ja tũ'? Kỹ ẽg tỹ Cristo tũ tỹ ũn mén tũ fi mré tỹ ũn pir ri ke han kỹ tóg vẽnh mỹ pẽ nĩgtĩ, fi mré nỹn kỹ. Ke tũg nĩ.
Ha mẽ, ũ tỹ ũn mén mẽ fi mré nỹ kỹ tóg fi mré tỹ ũn pir ri ke nĩ. Hã kỹ tóg vãsỹ tó ja nĩ. “Ũn pir ri ke fag nỹtĩ, jagnẽ mré nỹtĩ fag,” he ja tóg nĩ. Ãjag mỹ tag mẽ ja tũ'?
Fag jãvo ẽg tỹ tỹ ẽg Senhor mré ke nỹtĩn kỹ ẽg tóg ti mré kuprĩg pir ri ke nỹtĩ gé sir.
Ẽg tỹ ũn mén tũ mré nỹ kỹ, ẽg tỹ ũn prũ tũ mré nỹ kỹ ẽg tóg vẽnh kavénh tĩ sir, ẽg tỹ Topẽ vĩ mranh tag tỹ. Ẽg tỹ nén ũ ũ ki Topẽ vĩ mranh kỹ ẽg tóg vẽnh kavénh tỹ ge han tũ nĩgtĩ. Hã kỹ ũn mén tũ mré nỹ tovãnh kãn nĩ, ũn prũ tũ mré nỹ tovãnh kãn nĩ gé.
Ẽg hã vỹ Topẽ kuprĩg ĩn ri ke nỹtĩ. Ẽg kã kã tóg jẽ nĩ, Topẽ kuprĩg ti, ti tỹ tỹ ẽg jagrẽ nĩn kỹ. Topẽ tỹ ẽg mỹ nén han mũn hã vẽ. Ãjag mỹ tag mẽ ja tũ? Hã kỹ ẽg pijé tỹ vẽnh pã'i jẽ'. Topẽ krẽm ke vỹ tỹ ẽg nỹtĩ.
Ẽg kajãm tóg mỹr, kaja e to. Hã kỹ vẽnh kar mỹ Topẽ tỹ tỹ ũn há nĩ ven nĩ, ãjag tỹ ti jykre kuryj han mũn kỹ.
Ãjag tỹ inh mỹ vẽnh rá jẽnẽn kỹ ãjag tóg inh mỹ ãjag prũg ke ti tó ja nĩ. Ãjag prũg tũ nĩn kỹ tóg há tĩ vẽ.
Hã ra tóg ãjag mỹ vẽnh mỹ tĩnh mũ, kỹ tóg inh mỹ ãjag tỹ ũn mén tũ fag to én ha mẽ tĩ. Hã kỹ tóg há nĩ, ũ tỹ ũn pir fi tỹ prũg kỹ, fi tỹ tỹ ti prũ pẽ nĩ jé. Ũ fi tỹ ũn pir tỹ mén kỹ tóg há tĩ gé, ti tỹ tỹ fi mén pẽ nĩ jé.
Kỹ fi mén jé fi mỹ fi tũ han, fi mré nỹ kỹ, jãvo ti prũ fi jé ti tũ han, ti mré nỹ kỹ.
Fi pijé tỹ vẽsũ nĩ', fi mén jẽn kỹ'. Fi mén tũ fi vẽ sir. Kỹ ti hã ri ke nĩ gé. Ti pijé tỹ vẽsũ nĩ gé', ti prũ jẽn kỹ'. Fi tũ vẽ, fi mén ti.
Hã kỹ jagnẽ mỹ vẽnh nenh tũg nĩ. Hẽn ri ke mũn ãjag kejẽn jagnẽ mré to jykrén sór mũ, ãjag tỹ kuty pipir ki jagnẽ mré nỹ tũ nĩ jé, ãjag tỹ Topẽ mré vẽmén jé vãsãnsãn jé. Kỹ tag pãte jagnẽ mré nỹ mãn nĩ sir, Satanás tỹ ãjag krĩn kónãn tũ nĩ jé. Ãjag tỹ ũ mré nỹ sór kỹ tóg inh mỹ to ãjag tỹ Topẽ vĩ mranh ha mẽ tĩ, Satanás tỹ ãjag krĩn kỹ. Hã kỹ tóg ãjag tỹ kãnhmar jagnẽ mré nỹ mãn kỹ há tĩ.
Tag kar tó sóg mũ, ãjag mỹ, ãjag krój nỹtĩn kỹ. Inh pijé vẽnh kar mỹ: “ha prũg, ha mén,” he sór mũ'.
Vẽnh kar tỹ inh ri ke nỹtĩ ra tóg inh mỹ há tĩ vẽ, isỹ prũ tũ nĩ tag ri ke. Hã ra Topẽ tóg vẽnh kar tỹ vyrmỹ nén ũ to tar han tĩ, ẽg tỹ ki króm jé. Hã kỹ ũ tóg ti prũ tũ to tar nĩ, jo ũ tóg ti prũ fi to tar nĩ. Topẽ tỹ nén han jan hã vẽ.
Hã ra sóg ũn prũ tũ mỹ tag tó sór mũ, ha mẽ. Ãjag tỹ inh prũ tũ ri ke nỹtĩ ra tóg há tĩ vẽ, kỹ ũn mén ter ja fag tỹ mén mãn tũ nĩ ra tóg há tĩ gé vẽ.
Ãjag tỹ hã ra prũg sór kỹ, ãjag tỹ mén sór kỹ tóg há tĩ gé. Kỹ ãjag tóg vẽnh prũg han mũ sir. Ãjag tỹ prũ tũ nĩ ra fag to én kỹn pijé há nĩ', ãjag tỹ ag to én kỹ ke gé'. Hã kỹ prũg nĩ, mén nĩ ãjag tỹ ũ to én tũ nĩ jé.
Ãjag kã mĩ ũ tóg prũ nỹtĩ, ũ fag tóg mén nỹtĩ gé. Ẽg Senhor vỹ ãjag hã mỹ tag tó mũ, sỹ tónh ke tag, ha mẽ. Isỹ tó pijé', ti tỹ tó hã nẽ', ha mẽ. Ã mén fón tũg nĩ.
Ã tỹ ge ra ti fón kỹ mén mãn tũg nĩ. Ã tỹ mén mãn sór kỹ ã mén fón jan hã mré to jykrén, ãjag tỹ jagnẽ mré nỹtĩ mãn jé sir. Kỹ ã prũ jẽn kỹ fi fón tũg nĩ gé. Ẽg Senhor tỹ tón hã vẽ.
Jãvo inh hã tóg tag tó mũ ãjag mỹ, ha mẽ. Ẽg Senhor tỹ tó pijé', ha mẽ. Ãjag kã mĩ ũ prũ fi tóg Jesus ki rã sór tũ nĩ, fi mén tỹ tỹ Jesus mré ke nĩ ra. Fi tỹ ti mré nĩ sór nĩn kỹ tóg fi mré nĩ ha sir. Fi tovãnh sór tũg nĩ.
Kỹ ã mén tỹ Jesus ki rã sór tũ ra ã mré nĩ sór kỹ ti mré nĩm nĩ gé.
Topẽ tũ vỹ tỹ ã nĩ, ã mén tỹ ti ki rã sór tũ ra. Hã ra tóg ã mré nĩn kỹ tỹ ti tũ ri ke nĩ gé sir. Kỹ ã prũ fi tỹ Jesus ki rã sór tũ ra fi tóg tỹ Topẽ tũ ri ke nĩ gé sir, fi tỹ ã mré nĩn kỹ. Ke tũ nĩ mũ ra ãjag krẽ vỹ ti ki rã tũ krẽ ri ke nỹtĩnh mũ vẽ, Topẽ mỹ. Hã ra ag pijé ri ke nỹtĩ'. Tỹ Topẽ tũ ri ke ag nỹtĩ gé sir, ãjag krẽ ti.
Hẽn ri ke mũn ã mén, ã prũ fi ã fón sór mũ, fi tỹ Jesus ki rã sór tũ nĩn kỹ. Kỹ fi mỹ, ti mỹ: “ha tĩ ge,” hem nĩ. Topẽ vỹ ẽg krĩ kuprãg sór mũ, hã jé tóg ẽg kuprẽg. Hã kỹ ã pijé tỹ ã mén krẽm ke nĩ', ti tỹ ã tovãnh sór kỹ, ã pijé tỹ ã prũ fi krẽm ke nĩ gé', fi tỹ ã tovãnh sór kỹ, ã tỹ Jesus ki rã tugrĩn.
Hẽn ri ke mũn ti kejẽn kren ke mũ, ã jamẽn kỹ, ã mén ti. Hã ra ã pijé ki kanhró nĩ'. Hẽn ri ke mũn fi kejẽn kren ke mũ, ã jamẽn kỹ, ã prũ fi. Hã ra ã pijé ki kanhró nĩ'. Hã kỹ fi tĩg kamẽg tũg nĩ, fi tĩg sór kỹ, ti tĩg sór kỹ ke gé.
Topẽ tỹ ã jykre tỹ ã kuprẽg ja ẽn hã mĩ tĩg nĩ, ẽg Senhor tỹ ã mỹ vẽjykre nĩm ja ẽn hã mĩ. Hã tó sóg tĩ, ẽg mré vẽnh mãn tĩ kar ag mỹ.
Topẽ vỹ ã kuprẽg. Ã tỹ tỹ Judeu mré ke nĩn kỹ ã gré fár junun vỹ kym kỹ nĩ. Kỹ tóg há tĩ. Tỹ tũ' he sór tũg nĩ. Ã tỹ tỹ Judeu mré ke tũ nĩ kỹ ã fár vỹ kym kỹ nĩ tũ nĩ. Kỹ tóg há tĩ gé. Kym sór tũg nĩ gé.
Nén ũ tũ vẽ, ti fár kym ke ti, ti fár kym ke tũ ti ke gé. Nén pir vỹ há nĩ, hã vỹ: ẽg tỹ Topẽ vĩ ki króm, he mũ, ẽg tỹ ti tỹ ẽg jyvẽn mũ han, he mũ.
Topẽ hã tỹ ã kuprẽg kỹ vẽjykre ẽn hã mĩ tĩm nĩ.
Ãjag kã mĩ ũ vỹ patrão nỹtĩ, ti tỹ ãjag kygjãm kỹ, ẽg tỹ ẽg mẽg kygjãm ẽn ri ke. Hã kỹ ãjag tóg tỹ ti tũ nỹtĩ. Fagrĩnh mỹ ãjag tóg ti rãnhrãj han tĩ. To krĩ kufy nỹtĩ tũg nĩ. Ãjag tỹ hã ra ãjag patrão tovãnh to vẽjykre há ve kỹ jatun mỹ tovãnh nĩ, ti tỹ ãjag tovãnh sór kỹ.
Ha vé, ẽg Senhor vỹ ãjag kuprẽg, ãjag patrão nỹtĩ ra. Ãjag tỹ tỹ Cristo tũ nỹtĩn kỹ ãjag tóg tỹ ũn patrão tũ ẽn ri ke nỹtĩ sir, ãjag tỹ ẽprã patrão krẽm nỹtĩ ra. Hã kỹ ũn patrão tũ ag vỹ Cristo ki ge kỹ tỹ Cristo krẽm ke nỹtĩ. Jãvo ũn patrão ag vỹ Cristo tugrĩn tỹ ũn patrão tũ ẽn ri ke nỹtĩ gé.
Hỹ, ẽg kygjãm ti mỹr, kaja e tỹ, Cristo ti. Hã kỹ ẽprã ke ag krẽm nỹtĩ sór tũg nĩ. Ẽprã ke mỹ név mág jẽ sór tũg nĩ gé. Ke tũ nĩ mũ ra ag tóg ãjag tỹ Cristo mré mũ kamẽg mũ.
Inh kanhkã', Topẽ tỹ hã tỹ ãjag kuprẽg kỹ vẽjykre ẽn hã mĩ mũm nĩ.
Ũn mén ja tũ fag tó ja ãjag tóg nĩgtĩ inh mỹ, ãjag tỹ rán ki. Hã ra ẽg Senhor pijé fag to nén ũ tó ja nĩgtĩ'. Kỹ sóg to jykrén kỹ ãjag mỹ tag tó sór mũ, ha mẽ. Ẽg Senhor tóg inh jagãgtãn, kỹ tóg isar han, sỹ to jykrén há han jé.
Kỹ sóg ẽg tỹ ti jagy vég tĩ tag to jykrén mũ. Sỹ to jykrén kỹ tóg inh mỹ há tĩ, ãjag tỹ ũri nén han mũ tag tovãnh sór tũ nĩ jé.
Ã mỹ prũ jẽ? Kỹ fi fón sór tũg nĩ. Ã mỹ prũ tũ jẽ? Kỹ prũg sór tũg nĩ gé.
Ã tỹ ge ra prũg sór kỹ tóg há tĩ gé hã ra. Topẽ vĩ mranh ke tũ ã tóg nĩ, prũg kỹ. Kỹ ũn mén ja tũ fi mén kỹ tóg há tĩ gé sir. Topẽ vĩ mranh pijé'. Hã ra tóg jagy tĩnh mũ. Krĩ kufy han jé ãjag tóg ke mũ, tag ki, ẽprã, ãjag prũg kỹ, ãjag mén kỹ ke gé. Hã ra tóg inh mỹ há tĩ vẽ, ãjag krĩ kufy tũ nĩ ti.
Inh kanhkã', inh vĩ tag jẽmẽ ra, ha mẽ. Kurã tỹ ẽgno vỹ kãnhmar jun ke mũ. Hã kỹ ũn mén fi jé ũn mén ja tũ fi ri ke nĩ, ũn prũg ja tũ ri ke nĩ gé. Tag ki vẽjykre vẽ, fag tỹ jagnẽ mré nỹtĩg ti. Kãnhmar tóg tũ' henh ke mũ.
Hã kỹ ũ tỹ tag ki fỹ mũ jé ũn fỹ tũ ri ke nĩ. Ũ tỹ tag ki mỹ sér nĩ jé ũn mỹ sér vãnh ri ke nĩ.
Ũ tỹ ga kri tỹ nén ũ mág nĩ ẽn jé ũ tỹ nén ũ tũ ẽn ri ke nĩ. Tũg kãn jé tóg ke mũ, ẽg tỹ tag ki nén vég mũ ti.
Nén ũ pir tóg inh mỹ há tĩ vẽ, hã vỹ: ãjag krĩ kuprãg kỹ nỹtĩm nĩ, he mũ, ãjag tỹ nén ũ to krĩ kufy tũ nỹtĩ jé. Ũn prũ tũ ẽn vỹ ẽg Senhor tũ ki rĩr tĩgtĩ, kỹ tóg: “mỹ ẽg Senhor mỹ há nĩ vỹ, sỹ nén han mũ ti?” he tĩ.
Jãvo ũn prũg mũ vỹ ẽg tỹ tag ki nén vég tĩ ki rĩr nĩgtĩ, kỹ tóg: “mỹ inh prũ fi mỹ há nĩ vỹ, sỹ nén han mũ ti?” he tĩ gé.
Kỹ tóg ẽg Senhor tũ ki rĩr tãvĩ han tũ nĩ sir. Kỹ fi vỹ ge nĩgtĩ gé, ũn mén ter ja fi, ũn mén ja tũ fi ke gé. Ẽg Senhor tũ ki rĩr fag tóg nĩgtĩ, fag tỹ tỹ ti tũ tãvĩ nỹtĩ jé, fag tỹ ti tũ ki króm há han jé. Ũn mén mũ fi tóg hã ra ẽg tỹ tag ki nén vég tĩ ki rĩr nĩgtĩ, kỹ fi tóg: “mỹ inh mén mỹ há nĩ vỹ, sỹ nén han mũ ti?” he tĩ gé.
Sỹ ãjag tũ to jykrén há han kỹ, hã kỹ sóg ãjag mỹ tag tó mũ. Inh pijé ãjag mỹ vĩ tar han sór mũ', ãjag tỹ ti tỹ ãjag mỹ há tũ nĩ ẽn han jé'. Ãjag tỹ mũ há han kỹ tóg inh mỹ há tĩ, ãjag tỹ ẽg Senhor tũ ki rĩr há han kỹ, nén ũ tỹ ãjag kutãn tũ nĩ jé.
Hẽn ri ke mũn tóg ãjag kã mĩ ũ fag mỹ há tũ nĩ, fag kósin fi tỹ mén tũ nĩn kỹ. Hẽn ri ke mũn fi sanh há nĩ ha. Hẽn ri ke mũn fi jagtar ke mũ, ũ tỹ fi ki rĩr ke tũ tĩn kỹ. Kỹ jatun mỹ fi mén nĩ, fi mén sór kỹ. Topẽ vĩ mranh pijé'.
Hẽn ri ke mũn ũ fag tóg to jykrén há han mũ hã ra, kỹ fag tóg fag kósin fi mén sór tũ nĩ sir. Kỹ tag vỹ há tãvĩ nĩ.
Hã kỹ tóg ge nĩ, ha mẽ. Ti tỹ fi mén kỹ tóg há nĩ, ti kósin mén ja tũ fi. Ti tỹ fi mén tũ nĩn kỹ tóg há kãfór nĩ.
Ũn tỹtá fag vỹ tỹ fag mén tũ nỹtĩ, ag rĩnrĩr nỹtĩn kỹ. Ũ fi mén ter kar kỹ fi tóg hã ra ũ tỹ mén mũ sir, jatun mỹ. Fi mén mãn vẽ sir, Há ti nĩ. Hã ran jé tỹ ẽg Senhor mré ke nĩ, fi mén mãn ke ti.
Fi tỹ mén mãn sór tũ nĩn kỹ tóg há kãfór nĩ sir, fi mỹ sér kãfór. Isỹ fag to jykrén hã vẽ. Hã ra sóg Topẽ kuprĩg tỹ jagrẽ nĩ, hã kỹ sóg ãjag mré to jykrén há han mũ gé.
Kỹ sóg ãjag mỹ vẽjẽn tó sór mũ gé. Ag mẽg tãnh kỹ ag tóg vẽnh kãgrá tỹ topẽ mỹ pũn vén tĩ. Kar kỹ ag tóg açougue tá ti ke ẽn vẽne he tĩ. Kỹ ãjag kã mĩ ũ tóg: “inh mỹ tá mãn kỹ konh mỹ vỹ?” he tĩ. Hã ra ãjag kã mĩ ũ tóg: “ki kanhró mág ẽg nỹtĩ, to tar ẽg nỹtĩ. Jatun mỹ ẽg tóg konh ke mũ,” he tĩ. Ẽg tỹ nén ũ to: “ki kanhró mág inh nĩ,” hen kỹ tóg: “ti kãfór inh nĩ,” henh ha mẽ tĩ. Ẽg tỹ hã ra jagnẽ to há nỹtĩnh ke vẽ.
Ẽg tỹ nén ũ to: “ki kanhró sóg nĩ, ã jãvo,” hen kỹ tóg tỹ ẽg tỹ jagnẽ to é he ven nĩ.
<range>
Kỹ sóg ãjag mỹ vẽjẽn ẽn kãmén sór mũ. Nén ũ tũ vẽ, ón kỹ vẽnh kãgrá tỹ topẽ ti. Pir ti nĩ, Topẽ ti. Topẽ ũ vỹ tũ nĩ.
Nén ũ e to ag tóg ón kỹ: “Topẽ vẽ,” he tĩ, kanhkã tãn ũ ag to, ga tãn ũ ag to ke gé. Ũ tỹ ge vỹ e nỹtĩ, topẽ tỹ ge ti, Senhor tỹ ge ti.
Hã ra tóg ẽg mỹ pir nĩ, ẽg jóg mág ti, ag jãvo. Nén kar han ja ti nĩgtĩ, vẽnh mỹ, kỹ ẽg tóg ti hã ve sór mũ gé sir. Pir ti nĩ gé, ẽg Senhor ti, hã vỹ: Jesus Cristo, he mũ. Nén ũ kar vỹ ti tugrĩn nỹtĩ. Kỹ ẽg ti tugnĩn krenkren ke mũ gé.
Hã ra ẽg kã mĩ ũ ag tóg tag ki kagtĩg nỹtĩ ver. Tãg ti nĩ ver, ag tỹ ón kỹ vẽnh kãgrá tỹ topẽ tovãnh mũ ti. Hã kỹ ón kỹ vẽnh kãgrá tỹ topẽ mỹ vẽjẽn pũn ja ẽn tóg, ag tỹ ko kỹ nẽji, ag mỹ tỹ vẽnh kãgrá tỹ topẽ ẽn tũ ko ri ke nĩ sir. Kỹ tóg, ag tỹ tag to krój nỹtĩn kỹ, ag mỹ ag tỹ vẽjẽn to vẽnh kavénh ha mẽ tĩ.
Ẽg pijé vẽjẽn tugrĩn Topẽ to há nỹtĩ', ti to kórég nỹtĩ'. Ẽg tỹ ko tũ (hã) ra nén ũ tũ vẽ gé, vẽnh kãgrá tỹ Topẽ mỹ pũn ja ẽn ti. Vẽjẽn vẽ mỹr.
Nén ũ kar vỹ tỹ ẽg tũ nĩ. Hã ra ũn krój tóg hẽn ri ke mũn Topẽ vĩ mranh ke mũ, ẽg tugrĩn, ẽg tỹ ti mỹ nén ũ vẽnh mỹ to tar nỹtĩ nĩ ve nĩn kỹ. Kỹ tag han sór tũg nĩ.
Ve ra ha. Tar ã tóg nĩ, ki kanhró ã tóg nĩ. Vẽnh kãgrá tỹ topẽ vỹ tỹ nén ũ tũ nĩ ã mỹ. Hã kỹ ã tóg ko mũ sir, ũ tỹ ti mỹ fénhta han kỹ. Nén ũ tũ vẽ vẽ, ã tỹ ko mũ ti. Hã ra ẽg mré Jesus ki rã kỹ jẽ ũ tóg tag to krój nĩ ver. Kỹ tóg ã ve kỹ to jykrén kỹ ko mũ gé sir. Hã ra vẽnh kãgrá tỹ topẽ tóg ti mỹ tar nĩ, ũn krój mỹ, ti tỹ Jesus ki rã kỹ nĩ (hã) ra.
Kỹ tóg ti tỹ ã tỹ ko ve tugrĩn ko kỹ vãfor ke mũ sir. Ti jãvo ã tóg ki kanhró nĩ. Hã ra tóg ã tugnĩn tũ' henh ke mũ, Cristo tỹ ti jagfy ter ja ra.
Ã tỹ ti vĩ mranh hã vẽ sir, ã régre krój ẽn to. Ti vóg kónãn ã tóg mũ sir, ti krój nĩn kỹ. Hã ki ã tóg Cristo vĩ mranh mũ sir, mỹr, ha mẽ.
Hã kỹ sóg tag han sór tũ nĩ. Inh mré ke tỹ isỹ nén ũ nĩ ko tugrĩn Topẽ vĩ mranh kỹ sóg ko mãn sór tũ nĩ ha.
Ve ra, isỹ nén han mũ ti. Ẽprã ke ag tỹ inh mỹ nén tó mũ ẽn han sór tũ inh nĩgtĩ. Jesus hã vỹ inh fẽg, isỹ tỹ apóstolo jẽ jé. Ti ve inh mỹr, ẽg Senhor tỹ Jesus ti. Kỹ ãjag vỹ isugrĩn ti ki ge jẽg. Inh rãnhrãj kaja vỹ tỹ ãjag nỹtĩ.
Hẽn ri ke mũn sóg ũ mỹ tỹ apóstolo tũ nĩ. Ãjag hã mỹ sóg tỹ apóstolo jẽ mỹr, ãjag tỹ inh vĩ mẽ tugrĩn ti ki ge kỹ. Hã ki tóg ve há tĩ, ẽg Senhor tỹ inh fẽg ja ti.
Kỹ sóg ũ tỹ kejẽn inh kato vĩ sór mũ mỹ tag tó tĩ, ha mẽ.
Jesus tỹ ũn vin mũ ũ ag ri ke inh nĩ, ũ tỹ Jesus mré pygfa mũ ag ri ke, Pedro ri ke ke gé, Ag prũ fag pére ag mũ tĩ, ag tỹ hẽn ra mũn kỹ. Isỹ ag ri ke ũ tỹ Jesus ki rã kỹ jẽ ũ fi tỹ prũg kỹ sóg fi pére tĩg ke mũ gé vẽ, hã ra sóg ke sór tũ nĩ. Kỹ ag tóg ãjag jẽn ko tĩ, ag tỹ ãjag mỹ Topẽ vĩ tó to. Isỹ ag kóm ãjag jẽn ko sór kỹ sóg konh ke mũ gé vẽ, hã ra sóg ko sór tũ nĩ. Tag hã ki sóg ag ri ke tũ nĩ.
<range>
Inh nĩgé rãnhrãj ja kaja hã ko sór inh tĩ, Barnabé ti ke gé, ag jãvo.
Ẽg tỹ Topẽ tỹ ẽg mỹ vẽnh rãnhrãj nĩm ja kaja venh ken kỹ tóg há tĩ vẽ. Soldado jykre ri ke ti nĩ. Ag pijé ag tũ ko tĩ', ag tỹ vẽnh génh han kỹ. Ag vẽnh génh hã to ag tóg vẽjẽn vég tĩ. Kỹ ũ tỹ uva ki rĩr tĩ vỹ ti kanẽ ko tĩ gé. Kỹ ũ tỹ ovelha ki rĩr tĩ vỹ fi leite kron tĩ gé. Hã kỹ tóg ẽg tỹ Topẽ vĩ tó to gỹj ve kỹ há tĩ vẽ, hã ra ẽg tóg ve sór tũ nĩ.
Ẽprã ke jykre ki ẽg tóg ẽg rãnhrãj pẽ to ẽg jẽn vég tĩ. Kỹ Topẽ vỹ tag tó ja nĩgtĩ.
Moisés vỹ tag rán ja nĩ, ha mẽ. “Monh tỹ ẽkré jãnkre ki rãnhrãj kỹ ti jẽnky tógfĩn tũg nĩ. Ti jẽn kamẽg tũg nĩ,” he ja ti nĩ, Topẽ vĩ rá ki. Topẽ mỹ monh hã to jykrén kỹ tag tó ja nĩ'? Vó.
Ẽg hã to tóg rán kỹ nĩ, ẽg tỹ ẽg rãnhrãj to ẽg jẽn ve jé. Hã kỹ ũ tỹ ẽpỹ ki rãnhrãj mũ tóg to nén ũ ve sór mũ. Ũ tỹ jãnkrég mũ vỹ to nén ũ ve sór mũ gé, ti rãnhrãj to.
Isỹ ãjag mỹ kanhkã jykre tó kỹ tóg sỹ nén ũ krãn ri ke nĩ. Kỹ sỹ ãjag ki nén ũ ve sór ra tóg há tĩ vẽ, ijẽn jé. Hã ra sóg ve sór tũ nĩ.
Ũ ag tóg ag jẽn vég tĩ, Topẽ vĩ to. Kỹ tóg sỹ ag ri kén ãjag ki jãnkamy ve sór kỹ há tĩ vẽ, sỹ ãjag mỹ Topẽ vĩ tó vén kỹ. Hã ra sóg ãjag jẽn ve sór tũ nĩ. Inh jagtar ra tóg inh mỹ tỹ nén ũ tũ nĩ, ũ tỹ isugrĩn Cristo kãme sér kato vĩ tũ nĩ jé. Hã kỹ sóg ve sór tũ nĩ.
Ũ tỹ Topẽ ĩn krẽm ti tũ ki rĩr tĩ ag vỹ tá ag jẽn vég tĩ gé, ag tỹ Topẽ mỹ nén vin tĩ ẽn tỹ. Kỹ ũ tỹ Topẽ mỹ nén ũ pũn tĩ ẽn vỹ ti ke ko tĩ gé. Ãjag mỹ tag mẽ ja tũ?
Hã kỹ ẽg Senhor vỹ: “ũ tỹ ti kãmén mũ ẽn vỹ tag to ag jẽn venh ke mũ,” he mũ.
Hã ra sóg ãjag jẽn ve sór ja tũ nĩ. Kỹ sóg ve sór tũ nĩ gé, ũri, hã kỹ sóg ãjag mỹ rán mũ. Isỹ inh nĩgé tỹ rãnhrãj to ijẽn vég mũ hã to sóg tỹ ũn mág nĩnh mũ, kanhkã tá. Kỹ sóg tỹ tũ' he sór tũ nĩgtĩ. Iser jé tóg inh mỹ há tĩ, ũ tỹ inh mỹ Topẽ vĩ kajãm sór mũ (hã) ra.
Jesus kãmén sóg tĩ. Inh rãnhrãj hã vẽ. Ti hã tóg inh mỹ tó, sỹ ti kãmén jé. Kỹ sóg ti tó tugrĩn tỹ ũn mág nĩnh ke tũ nĩ. Isỹ ti kãmén sór tũ nĩ ra Topẽ tóg inh vóg kónãn ke mũ vẽ, isỹ inh rãnhrãj han tũ nĩn kỹ.
Topẽ tỹ inh mỹ: “ha kãmén,” he tũ nĩ ra sóg kanhkã tá to gỹj venh ke tũ nĩ vẽ. Hã ra tóg inh mỹ: “ha kãmén,” he ja nĩ, kỹ tóg sỹ ti rãnhrãj ki rĩr há han mũ ve sór mũ sir inh ki, Topẽ ti.
Kỹ sóg kanhkã tá to gỹj venh ke tũ nĩ, inh rãnhrãj ja to. Hã ra sóg gỹj ve sór mũ, tá. Hã kỹ sóg ẽprã ke ag ki sỹ nén ve sór mũ ẽn ve sór tũ nĩ, ijẽn jé. Véké sóg ãjag mỹ tó tĩ, Topẽ vĩ ti, vẽnh kar mỹ ke gé.
Ũ pijé tỹ inh kri ke nĩ'. Ge ra sóg vẽsỹ vẽnh kar krẽm ke han. “Hẽn ri ke mũn ũ tóg Jesus ki rã sór mũ, isỹ tỹ ti krẽm ke nĩn kỹ,” he sóg tĩ. Hã jé sóg vẽsỹ ag krẽm ke han tĩ, ũ tỹ ti ki ge mũ ag e nỹtĩ jé, isugrĩn.
Judeu ag tugnĩn sóg vẽsỹ Judeu han tĩ, ag tỹ Jesus ki ge jé. Isỹ ag jykre han sór tũ nĩ ra inh han ke tũ nĩ vẽ, hã ra sóg han sór tĩ, isỹ ag to há nĩn kỹ. Kỹ sóg Judeu jykre han mũ ag tugrĩn ag jykre han tĩ, ag tỹ Jesus ki ge jé.
Kỹ fóg ag vỹ Judeu jykre han tũ nĩgtĩ, kanhgág ag ke gé. Kỹ sóg ag tugrĩn ag jykre han tĩ. Kanhgág ag tugnĩn sóg ag jykre han tĩ, ag tỹ isugrĩn Jesus ki ge jé. Inh pijé Topẽ jykre tovãnh mũ hã ra'. Judeu jykre hã tovãnh inh tĩ, fóg to, kanhgág to ke gé.
Kỹ sóg ũn krój ag mỹ komẽr hã vĩ tĩ, ag tỹ isugnĩn Jesus to vãsãnsãn mãn jé. Isỹ ũ jykre ve kỹ sóg ti jykre ri ke han tĩ, ag tỹ Jesus ki ge jé.
Tag kar han sóg tĩ, Jesus kãme tugnĩn, isỹ ti mré ti rãnhrãj ki rĩr jé.
Ha mẽ, ũn e tóg corrida han tĩ, hã ra ũn pir tóg gỹjỹ he tĩ, inhhã. Ag ri ke han nĩ. Vãsãn ra, ãjag tỹ gỹjỹ hen jé, Jesus tỹ ẽg mỹ nén ven ke ti.
Ha vé, ũ tỹ torneio han tĩ ag vỹ to jykrén mág tĩ. Kỹ ag vãkrég tĩ gé, ag tỹ gỹjỹ hen jé. Ẽprã vẽjykre ki ag tóg gỹjỹ he sór tĩ, ti tỹ kãnhmar tũ' henh ke mũ ra. Hã ra ẽg tóg kanhkã tá ẽg gỹj venh ke mũ, ũ tỹ tũ' he vãnh ẽn ti.
Ge sóg tĩ gé, sỹ corrida ri ke han kỹ. Pétẽm sór sóg tĩ. To krónh ke tũ sóg nĩ. Rárá ri ke han sóg tĩ to. Inh pijé véké rárá tĩ'.
Vẽnh hã to sóg rárá tĩ. Kỹ sóg isỹ nén to én mũ ẽn han ke tũ nĩ. Inh mỹ tóg Topẽ tỹ inh fón ha mẽ tĩ, isỹ ãjag jyvẽn kar kỹ vẽjykre pãno han kỹ. Hã kỹ sóg vẽso rárá tĩ, sỹ han tũ nĩ jé.
Inh kanhkã', ẽg jógjóg ve ag vỹ Moisés mré mũ ja nĩgtĩ. Kanhkã góg ẽn krẽm ag tóg mũ kãn ja nĩgtĩ. kỹ ag tóg goj kusũg nig ẽn kafã ra pa kãn ja nĩgtĩ gé.
Ẽg vẽnh kygpe ri ken hã vẽ. Ẽn kã Moisés vỹ ag jãmĩ tĩg ja nĩgtĩ, Jesus tỹ ẽg ki rĩr nĩ tag ri ke.
Kỹ ẽg jógjóg ve ag tóg kanhkã tá vẽjẽn ko kãn ja nĩgtĩ gé.
Kanhkã tá goj tỹ ẽganẽ ki ag tóg kronkron kãn ja nĩgtĩ gé. Pãró tá ag tóg goj ve ja nĩgtĩ. Hã ra tóg tỹ kanhkã tá ke nĩ ja nĩgtĩ. Cristo to ken hã vẽ. Ti hã vỹ ag mré tĩ ja nĩgtĩ. Kỹ tóg ag mỹ goj ẽn ven ja nĩgtĩ.
Ge ra Topẽ tóg ẽg jógjóg ve ag to jũ kãn ja nĩgtĩ. Kỹ ag tóg kãgter kãn ja nĩgtĩ, ga kórég ẽn tá. Hã ra tóg ũn pipir ag hã to há ja nĩgtĩ, Topẽ ti. Kỹ ag hã tóg krenkren ja nĩgtĩ.
Hã ra tóg rán kỹ nĩ, ẽg tỹ tỹ vẽnh kanhrãn jé, ẽg tỹ nén ũ kórég to én tũ nĩ jé. To én ja ag tóg nĩgtĩ, ẽg jógjóg ve ag, kỹ ẽg tag han ke tũ nĩ.
Hã kỹ ón kỹ vẽnh kãgrá tỹ topẽ nón mũ sór tũg nĩ. Tag han ja ag tóg nĩgtĩ gé, ẽg jógjóg ve ag. Hã kỹ tag tóg rán kỹ nĩ, hã mẽ. “Povo kar vỹ nĩgnĩ mũ sir, ag tỹ vẽnh kãgrá tỹ topẽ to fénhta ko jé, ag kronkron jé sir, ag tỹ kar kỹ vẽnh gringrén jé, fag mré,” he ja tóg nĩgtĩ. Hã to Topẽ tóg ag to jũ ja nĩgtĩ gé.
Kỹ ẽg ũn mén tũ fag mré nỹnh ke tũ nĩ gé. Tag han ja ag tóg nĩgtĩ gé, ẽg jógjóg ve ag. Kỹ kurã pir ki ũ tỹ 23 mil (ke) ag vỹ kãgter ja nĩgtĩ, Topẽ tỹ ag tũg kỹ.
Kỹ ẽg tóg Topẽ to: “ti hỹn iso jũnh ke tũ nĩ, sỹ ti vĩ mranh mũ ra,” henh ke tũ nĩ gé. Ke ja ag tóg nĩgtĩ gé, ẽg jógjóg ve ag. Kỹ pỹn tóg ag kãgtén ja nĩgtĩ, Topẽ tỹ ag to jũn kỹ.
Kỹ ẽg tóg Topẽ to vĩ kónãn ke tũ nĩ gé. Ke ja ag tóg nĩgtĩ gé, ẽg jógjóg ve ag. Kỹ Topẽ tỹ jẽnẽ jafã tóg ag kãgtén ja nĩgtĩ.
Hã ra Topẽ tóg ag vóg kónãn, ẽg tỹ ag to vẽnh kanhrãn jé. Hã jé tóg rán kỹ nĩ gé, ti tỹ to ẽg jyvẽn jé. Ẽg hã mỹn kakó nĩ, kurã tỹ ẽgno ti.
Hã kỹ vẽso jykrén, ã tĩg há han jé. Ã tỹ ti vĩ mranh tũ nĩn kỹ tóg há tĩ. Hã jé vẽnh ki rĩr, ã tỹ tỹ prãnh ke tũ nĩ jé.
Nén-Kórég vỹ ẽg krĩn sór mũ, ẽg tỹ Topẽ vĩ mranh jé. Hã ra tóg ẽprã ke jykre ki ẽg krĩn sór tĩgtĩ. Kỹ Topẽ tóg ti vég tĩ, kỹ tóg ẽg ki rĩr tĩ. Kỹ tóg kejẽn ti mỹ: “gen kỹ,” he tĩ sir, ti tỹ ẽg tỹ hẽ ri ke tũ nĩ jé. Kỹ tóg ẽg tar han ke mũ gé, ẽg tỹ Nén-Kórég tỹ ẽg krĩn kónãn mũ ra ti kato tẽ jé, ẽg tỹ ti mỹ: “he,” he tũ nĩ jé.
Inh krẽ', tag tugrĩn vẽnh kãgrá tỹ topẽ tovãnh pẽ han nĩ. Ve sór tũg nĩ.
Ki kanhró ãjag tóg nỹtĩ. Hã kỹ ẽg tỹ Jesus jamĩ ko tĩ ẽn to jykrén nĩ, ha mẽ.
Ẽg tỹ Cristo ter ja mĩ ẽkrén kỹ ẽg tóg kron tĩ, ti kyvénh ri ke ẽn ti. Ẽg tỹ kron kỹ ẽg tóg tỹ ti mré ke nỹtĩ sir, ẽg tỹ ti kyvénh ri ke ẽn kron kỹ. Kỹ ti jamĩ vỹ ge nĩgtĩ gé. Kupãn kỹ ẽg tóg ko tĩ, Cristo tỹ ẽg mỹ tón kỹ. Ẽg tỹ kon kỹ ẽg tóg tỹ ti mré ke nỹtĩ gé sir, ẽg tỹ ti nĩ ri ke ẽn kon kỹ.
Ti jamĩ vỹ pir nĩ, kỹ ẽg tóg ẽg tỹ ko kãn kỹ tỹ ũn pir nỹtĩ gé, ti mré, ẽg e hã ra. Jesus jamĩ ko to vẽjykre hã vẽ.
Kỹ povo tỹ Israel ag to jykrén nĩ gé, ha mẽ. Topẽ mỹ ag tóg nén ũ pũn tĩ, ti pũn jafã kri. Pũn kỹ ag tóg ko tĩ gé. Ag tỹ kon kỹ ag tóg tỹ ag tỹ ũn mỹ pũn mũ ẽn mré ke nỹtĩ gé sir, ẽg tỹ tỹ Jesus mré ke nỹtĩ ri ke.
Kỹ ón kỹ vẽnh kãgrá tỹ topẽ to jykrén nĩ gé. Ag tỹ ti mỹ nén ũ pũn kỹ ag tóg Nén-Kórég ag hã mỹ pũn tĩ. Ag pijé Topẽ pẽ mỹ pũn tĩ'. Hã kỹ tóg inh mỹ há tũ nĩ, ãjag tỹ tỹ Nén-Kórég ag mré ke nỹtĩn kỹ, ãjag tỹ ag tũ kon kỹ ke gé. Inh pijé ãjag mỹ: “vẽnh kãgrá tỹ topẽ vỹ nỹgtĩ, kỹ ag tỹ ag mỹ pũn mũ ẽn vỹ tỹ nén ũ nĩ,” he sór tĩ'. Nén ũ tũ vẽ.
<range>
Hã ra tóg vẽnh mỹ nĩ, ãjag tỹ ẽg Senhor kópa ki jẽ kron kar kỹ Nén-Kórég kópa ki jẽ kron kỹ ke gé.
Ẽg tỹ Nén-Kórég ag tũ kon kỹ ti hẽn ri ke mũn ẽg to jũnh ke mũ, ẽg Senhor ti. Ti tỹ ẽg to jũ nĩn kỹ tóg vẽnh mỹ nĩ. Ẽg pijé ti tỹ hẽ ri kenh mũ'. Hã kỹ ón kỹ vẽnh kãgrá tỹ topẽ ve sór tũg nĩ.
Hã ra ãjag tóg inh mỹ: “isỹ nén han sór mũ ẽn han jé sóg ke mũ, pijé kórég nĩ',” he sór mũ. Há ti nĩ vẽ, tag ti. Hã ra ẽg tỹ nén han mũ ũ tóg ẽg mỹ nén ũ há han tũ nĩgtĩ. Nén ũ kar han há ẽg tóg nỹtĩ vẽ, hã ra ẽg tỹ nén han mũ ũ tóg ẽg tar han ke tũ nĩ, Jesus to.
Kỹ ã tũ to jykrén tãvĩ han tũg nĩ. Ã régre tũ to jykrén nĩ gé, ti mỹ há nĩ jé, ha mẽ.
Kỹ ã tỹ nén ũ tãnh jafã ki nén ũ nĩ kajãm sór kỹn há nĩ. Kỹ ag mỹ: “ũ mỹ ón kỹ vẽnh kãgrá tỹ topẽ mỹ ti nĩ tag pũn ja tũ?” he tũg nĩ. Jẽmẽ tũg nĩ. Jatun mỹ kom nĩ.
Topẽ tũ vẽ, ga ti, ga kri ke kar ti ke gé. Hã kỹ jatun mỹ kom nĩ.
Kejẽn ũ tỹ Jesus ki rã tũ ũ vỹ ã mỹ: “inh mré jẽn kãtĩg,” he mũ sir. Ã tĩg sór kỹ ã tóg tĩg mũ. Kỹ ã tóg nén ũ kar konh ke mũ. Ti ki jẽmẽ tũg nĩ, ũ tỹ hẽn ri ke mũn ón kỹ vẽnh kãgrá tỹ topẽ mỹ nén ũ pũn ja ti, ã tỹ jatun mỹ ko jé.
Hẽn ri ke mũn ũ tóg sir ã mỹ: “vẽjẽn tag pũn ag, ón kỹ vẽnh kãgrá tỹ topẽ mỹ,” he mũ. Kỹ ko tũg nĩ sir, ũ tỹ ã mỹ tó mũ tugnĩn, ti tỹ ã to jykrén kónãn tũ nĩ jé.
Ã pijé to jykrén mũ vẽ'. Hã ra ti hã tóg to jykrén mũ. Hã kỹ tóg ã mỹ tó mũ. Há tũ ti nĩ, inh mỹ, ũ tỹ iso jykrén kónãn kỹ, isỹ nén ũ tỹ inh mỹ kórég tũ han to.
Topẽ mỹ sóg vẽjẽn ẽn to vĩ há han ja nĩgtĩ. Kỹ ũ tỹ tag to iso vĩ vĩ hen kỹ tóg inh mỹ kórég nĩ. Hã kỹ sóg ko sór tũ nĩ, ũ tỹ iso jykrén kónãn sór kỹ.
Hã kỹ Topẽ hã mỹ nén kar han nĩ. Ã jẽn kỹ ti jykre ki jẽn nĩ. Ã kron kỹ ti jykre ki kron nĩ. Ã tỹ nén ũ han kỹ ti jykre hã ki han nĩ gé, vẽnh kar tỹ ti jykre há nĩ ve jé.
Ũ tỹ ã tugrĩn Topẽ to jũ tũ nĩ kỹn há tĩ, Judeu ag, fóg ag, kanhgág ag, Topẽ tũ ag ke gé, ũ tỹ ẽg mré ke ag. Kỹ vẽjykre há hã han nĩ.
Ke sóg tĩ gé. Vãsãn sóg tĩ, vẽnh kar tỹ iso há nỹtĩ jé. Hã jé sóg isũ ki rĩr tãvĩ han tũ nĩgtĩ. Vẽnh kar tũ ki rĩr inh tĩ, ag tỹ Jesus ki ge jé.
Inh jykre han sórm nĩ, isỹ Jesus jykre han ri ke.
Hỹ, ãjag mỹ sóg vĩ há han sór mũ mỹr. Isỹ ãjag mỹ nén tó mũ ẽn to jykrén ãjag tóg mũgtĩ mỹr'. Isỹ ãjag kanhrãn ẽn ki króm sór ãjag tóg tĩ.
Hã kỹ sóg, nén ũ ki ãjag kanhrãn sór mũ sir, ha mẽ. Cristo vỹ tỹ ag krĩ nĩ, kỹ ag vỹ tỹ ag prũ fag krĩ nỹtĩ, fag tỹ tỹ ag nón ke nỹtĩ ra. Kỹ Topẽ vỹ tỹ Cristo krĩ nĩ gé. Jó ẽg kar vỹ vãhã tỹ Cristo nón ke nỹtĩ gé.
Ẽg vẽnh mãn kỹ nỹtĩ kỹ ẽg jagnẽ mỹ Topẽ vĩ tó tĩ, kỹ ẽg tóg ti mré vĩ tĩ gé. Kỹ ag jykre mỹ vyr mỹ nĩ? Jãvo fag jykre mỹ vyr mỹ nĩ gé? Ag tỹ kur tỹ ag krĩ kri fón kỹ ag mỹ ag krĩ tỹ Cristo mỹ'a han tũ nĩ? Hỹ, hã vẽ. Ti mỹ'a han tũ ag nĩ.
Ag jãvo ũn tỹtá fag tỹ, kur tỹ vẽnh kri fón kỹ fag mỹ fag mén ẽn mỹ'a han tũ nĩ? Hỹ, hã vẽ gé. Fag tỹ kri for tũ ra Topẽ vĩ kãmén kỹ fag krĩ mỹ kator ri ke ti nĩ? Vó. Hã tũ vẽ.
Ũn tỹ ge fag gãnh mỹ ronh kãn kỹ nĩnh mũ'? Vó. Fag mỹ'a han tũg nĩ. Hã kỹn mỹ há nĩ, fag tỹ kur tỹ vẽnh kri fón kỹ Topẽ vĩ tón kỹ, ti mré vẽmén kỹ? Vó, hã tũ vẽ.
Kỹ ag kã mĩ ũ mỹ kur tỹ vẽnh kri fón ke tũ nĩ, ti tỹ tỹ Topẽ ri ke nĩn kỹ, ẽg tỹ ti tugrĩn Topẽ sĩnvĩ ven kỹ? Ẽg mỹ ũn tỹtá fag tugrĩn, fag mén ag sĩnvĩ vég tĩ'? Vó, hã tũ vẽ.
Ha vé, Topẽ pijé, ũn ve fi tỹ ũn ve ti han ja nĩ'. Ũn ve tỹ tóg fi han ja nĩ mỹr.
Kỹ ti pijé, fi tugrĩn ti han'. Ti hã tugnĩn tóg fi han.
Hã kỹ ũn tỹtá fag tóg fag mén ag ri ke nỹtĩ, ag tỹ tỹ fag krĩ nỹtĩ ra, hã vỹ: fag tỹ tỹ ag nón ke nỹtĩ ra, he mũ. Kỹ tóg Topẽ tỹ jẽnẽ jafã ag mỹ há tĩ gé.
Ẽg kar vỹ Jesus ki ge kỹ nỹtĩ. Ti ki ge kỹ nỹtĩn kỹ ũn tỹtá fag pijé, fag pir mỹ tỹ nén ũ nỹtĩ'. Kỹ ag pijé, ag pir mỹ tỹ nén ũ nỹtĩ gé'. Jagnẽ ri ke ẽg nỹtĩ, fag mré.
Hỹ, Topẽ vỹ ũn ve tỹ fi han. Hã ra ẽg kar tóg vãhã ẽg mỹnh fi ki mur kỹ nỹtĩ. Jãvo ũ tỹ vẽnh kar han mũ vỹ tỹ, Topẽ ti nĩ.
Mỹ ãjag mỹ sér, ãjag tỹ ũn tỹtá fag tỹ kur tỹ vẽnh kri fón tũ ra Topẽ mré vẽmén ven kỹ? Vó, ãjag mỹ'a tóg tĩ.
Mỹ ãjag mỹ sér, ag gãnh téj nỹtĩ ti? Vó, ãjag mỹ'a tóg tĩ gé.
Fag gãnh téj tóg, fag mỹ sér tĩ. Hỹ, fag gãnh vỹ tỹ, fag krĩ kri fón ja ri ke nĩ.
Hẽn ri ke mũn tóg ãjag kã mĩ ũ mỹ há tũ nĩ hã ra. Kỹ tag to jykrén nĩ, ha mẽ. Igreja kar ki fag tóg, hã han tĩ, ha mẽ. Kỹ ẽg mỹ'a han sór tũg nĩ.
Kỹ sóg nén ũ ki ãjag mỹ vĩ há han ke tũ nĩ gé. Ãjag jykre ũ tóg há tũ nĩ, ha mẽ. Ãjag vẽnh mãn kỹ ãjag nẽji, ãjag tỹ Jesus jamĩ ko kỹ jagnẽ jẽn vóg tĩ, kỹ ãjag nẽji jagnẽ kókég tĩ sir.
Ãjag vẽnh mãn kỹ ãjag nẽji jagnẽ kato tẽ tĩ, vẽnh kãpãm kỹ, kỹ tóg inh mỹ tỹ ki hã ke ve nĩ, sỹ to jykrén kỹ. Ãjag kã mĩ ũ hỹn vẽnh kãpãm sór tĩ, he sóg tĩ.
Hỹ, há ti nĩ vẽ, ãjag tỹ vẽnh kãpãm kỹ nỹtĩn kỹ. Kỹ ũn jykre há ag vỹ vẽnh ven ke mũ, ãjag kã mĩ.
Kỹ, ãjag vẽnh mãn kỹ ãjag pijé ẽg Senhor jamĩ ko tĩ', Santa Ceia he mũ ẽn ti'.
Tỹ fénhta han kỹ ãjag kar nẽji vẽnh fãn hã jé ko tĩ. Tá jun kỹ ãjag nẽji kãnhmar ko tĩ. Kỹ ũ ag nẽji vẽnh fãn tĩ. Vinho kron kỹ ag nẽji tỹ pépév tĩ. Jo ũ ag tóg kókĩnkĩr tĩ sir, ũ tỹ kãnhmar tá junjun mũ ag tỹ ag tũ kagran kỹ.
Ha mẽ, vẽnh mỹ ti nĩ. Topẽ mré ke ag to é he ve ãjag tóg nĩ mỹr', ãjag tỹ ag jẽn kagran kỹ, ag junjun to hã. Tag tỹ inh hỹn hẽ ri kenh mũ? Inh mỹ ãjag mỹ vĩ há han ke mũ', tag to'? Vó', kenh ke tũ inh nĩ. Kórég ti nĩ, ãjag tỹ han mũ tag ti. Ãjag ĩn hã tá vẽjẽn tỹ vẽnh fãn nĩ.
Ha mẽ, ẽg Senhor tóg inh mỹ tó ja nĩ, sỹ ãjag mỹ tó mũ ti, ẽg tỹ ti ter to jykrén kỹ tag han jé, ha mẽ. Kuty ẽn kã, Judas tỹ pã'i ag mỹ ẽg Senhor tỹ Jesus tó ja ẽn kã ẽg Senhor tóg ẽmĩ mãn ja nĩgtĩ, Jesus ti.
To tóg Topẽ mré vĩ ja nĩgtĩ. Kupãn kỹ tóg ag mỹ: “inh hã vẽ,” he ja nĩgtĩ. “Ãjag jagfy sóg ter ke mũ. Kỹ inh mĩ ẽkrén nĩ, ãjag tỹ ẽmĩ tag kon kỹ,” he ja tóg nĩgtĩ.
Ag tỹ ko kar kỹ tóg kópa vyn ja nĩgtĩ gé sir. Kỹ tóg ag mỹ: “kópa ki jẽ tag vỹ inh kyvénh ri ke nĩ,” he ja nĩgtĩ. “Inh jykre tãg to ken hã vẽ, isỹ inh kyvénh tugrĩn ãjag mỹ vẽnh pãte fón jé. Kỹ inh kyvénh tỹ inh ki kutẽ mũ ẽn mĩ ẽkrén nĩ, ãjag tỹ kópa ki jẽ tag kron kỹ,” he ja tóg nĩgtĩ gé.
Hã kỹ ẽg tỹ ẽmĩ ẽn kon kỹ, ẽg tỹ kópa ki jẽ ẽn kron kỹ ẽg tóg sir ẽg Senhor ter ti tó tĩ. Tag han ẽg tĩ, ti kãtĩg ken jo.
Hã kỹ vẽjykre kórég ki ẽmĩ ẽn ko sór tũg nĩ. Kópa ki jẽ ẽn kron kónãn sór tũg nĩ gé, ẽg Senhor tũ ti. Ke tũ nĩ mũ ra tóg ẽg tỹ ti ter to é he ri ke nĩ.
Hã kỹ ẽg jé ẽg jykre tugnỹm. Ẽg jykre há nĩ ve kar kỹ ẽg tóg ẽmĩ ẽn konh mũ, kópa ki jẽ ẽn kron ke mũ gé.
Ẽg tỹ ón kỹ ko sór kỹ, ón kỹ kron sór kỹ, ti tỹ ẽg mỹ vẽjẽn ũ ri ke nĩn kỹ Topẽ tóg ẽg vóg kónãn ke mũ sir, ẽg tỹ ẽmĩ ẽn to ẽg Senhor ter mĩ ẽkrég tũ nĩn kỹ. Kỹ ẽg tóg Topẽ tỹ ẽg vóg kónãn hã jé tỹ nén ũ tũ han kỹ ko' he mũ, kron' he mũ gé sir.
Ãjag tỹ Jesus jamĩ ko to vẽnh ki rĩr há han tũ nĩn hã kỹ, ũ ag tóg krónhkrój nỹtĩ, ãjag kã mĩ. Kỹ ũ ag tóg kaga nỹtĩ. Kỹ ũ tỹ hẽn ri ke ag tóg kãgter huri ke gé.
Ha vé, ẽg tỹ ẽg jykre tugnỹm kỹ ti mỹ tó kỹ tóg ẽg mỹ vẽnh pãte fón ke mũ. Kỹ tóg ẽg jykre tugnỹm mãn ke tũ nĩ sir. Ẽg vóg kónãn ke tũ tóg nĩ gé, ẽg Senhor ti.
Hã ra tóg kejẽn ẽg vóg kónãn tĩ. Ẽg Senhor tỹ ẽg kanhrãn sór vẽ, ti tỹ ẽg tỹ kygnẽ to ẽg vóg kónãn kỹ, ti tỹ ẽg fón tũ nĩ jé, ũ tỹ ti vĩ mranh mũ ag mré.
Inh kanhkã', tag to jykrén, kỹ jagnẽ jãvãnh nĩ, ãjag tỹ Jesus jamĩ ko sór kỹ.
Ãjag kã mĩ ũ kókĩr nĩn kỹ tóg ti ĩn tá ti jẽn tỹ vẽnh fãn ke mũ. Ke tũ nĩ mũ ra tóg ãjag vóg kónãn ke mũ, ẽg Senhor ti, ãjag tỹ vẽnh mãn kỹ vẽnh fónfãn kỹ. Sỹ ãjag mỹ nén tónh ke mũ ũ tóg nỹtĩ gé, hã ra sóg rán ke tũ nĩ. Sỹ ãjag mré nĩn kỹ sóg ãjag mỹ kãmén ke mũ.
Kỹ sóg ãjag mỹ Topẽ kuprĩg tỹ ẽg krĩn ke tag tó sór mũ, ãjag tỹ inh ki jẽmẽn kỹ. Kejẽn tóg nén ũ to ẽg tar han tĩ, ẽg tỹ han jé.
Ha vé, vãsỹ, ãjag tỹ Jesus ki ge tũg ki ãjag tóg ón kỹ vẽnh kãgrá tỹ topẽ nón mũ ja nĩgtĩ gé. Vĩ vãnh ti nỹtĩ, hã ra Japo vỹ ãjag tỹ ag ki rã han ja nĩgtĩ.
Hã kỹ sóg tag to ãjag kanhrãn sór mũ, ha mẽ. Topẽ kuprĩg tỹ ẽg krĩn kỹ ẽg pijé Jesus to: “Nén-Kórég ag pã'i mág,” he tĩ'. Jãvo ẽg tỹ Jesus mỹ: “ẽg Senhor,” hen kỹ Topẽ kuprĩg tóg ẽg krĩn mũ sir.
Kỹ Topẽ kuprĩg vỹ tỹ ũn pir nĩ, hã ra tóg ẽg tar han tĩ, nén ũ kar to.
Kỹ ẽg rãnhrãj vỹ e nỹtĩ gé. Ẽg kar vỹ vyrmỹ rãnhrãj nỹtĩ gé. Hã ra tóg pir nĩ, ẽg Senhor ti, ũ tỹ ẽg mỹ vẽnh rãnhrãj nĩm tĩ ti.
Kỹ ẽg tỹ ti jykre ki nén ũ han mũ vỹ e nỹtĩ, hã ra tóg pir nĩ, Topẽ ti, ũ tỹ ẽg tar han mũ ti.
Kỹ Topẽ kuprĩg vỹ ẽg tar han kãn tĩ sir. Kỹ tóg ũ tỹ nén ũ to tar nĩ han tĩ. Jo tóg ũ tỹ nén ũ ũ to tar nĩ han tĩ gé, ẽg kar tỹ jagnẽ mỹ nén ũ há han jé, ẽg tỹ nén ũ to tar nỹtĩ ẽn tỹ.
Hã kỹ tóg ũ tar han tĩ, ti tỹ ẽg mỹ ti vĩ kãmén há han jé sir. Ũ tar han tóg tĩ gé, ti tỹ ti vĩ ki nén ũ kar ki kanhró nĩ jé.
Ũ tar han tóg tĩ, ti tỹ ti ki fé mág to. Ũ tar han tóg tĩ gé, ti tỹ ũn kagyga tỹ há' he jé.
Ũ tar han tóg tĩ gé, ti tỹ ẽg tỹ nén han vãnh han jé. Ũ tar han tóg tĩ, ti tỹ ẽg jyvẽn há han jé. Kỹ tóg ũ tar han tĩ, ti tỹ: “tag vỹ tỹ vẽjagrẽ há nĩ, tag vỹ tỹ vẽjagrẽ kórég nĩ,” he jé. Ũ tar han tóg tĩ, ti tỹ ẽg tỹ vẽnh vĩ ki kagtĩg ki Topẽ mré vẽmén jé. Kỹ tóg ũ tar han tĩ, ti tỹ ẽg tỹ vẽnh vĩ ki kagtĩg mẽ kỹ ẽg vĩ ki tó jé sir.
Hã ra tóg pir nĩ, Topẽ kuprĩg ti. Ti pir nĩ ra tóg nén ũ e tag hynhan tĩ, kỹ tóg to ẽg tar han tĩ. Ti hã ne to jykrén kỹ: “tag tar han jé sóg ke mũ, tag to, jo sóg ũ ẽn tar han ke mũ, ẽn to,” he tĩ'.
Ẽg há to jykrén nĩ, ha mẽ. Ẽg há vỹ tỹ ũn pir nĩ, hã ra ẽg há ki nỹtĩ vỹ e nỹtĩ, ẽg pẽn, ẽg nĩgé, ẽg nĩgrẽg, ti kar ti. Kỹ ẽg há ki nỹtĩ kar vỹ tỹ ẽg há nĩ sir. Nén ũ pir vẽ sir, ti e nỹtĩ ra, ti tỹ ẽg ki nỹtĩ kar nĩn kỹ. Tag ri ke ẽg nỹtĩ gé. Cristo há ri ke ẽg nỹtĩ, ẽg tỹ ti ki ge kỹ nỹtĩn kỹ.
Topẽ kuprĩg vỹ tỹ ũn pir nĩ. Kỹ ẽg kar vỹ kygpe kỹ nỹtĩ, ti kuprĩg tỹ, hã vỹ: Cristo há pir, he mũ. Ẽg kã mĩ ũ ag tóg tỹ Judeu nỹtĩ. Ũ ag tóg tỹ fóg nỹtĩ gé. Ũ ag tóg tỹ kanhgág nỹtĩ gé. Hã ra tóg tỹ ẽg kar jagrẽ nĩ. Kỹ ẽg tóg tỹ ũn pir nỹtĩ.
Ẽg há vỹ ge nĩ, ha mẽ. Ti ki nỹtĩ pijé tỹ ũn pir nĩ'. E ti nỹtĩ. Kỹ ẽg jé ẽg rãnhrãj to vĩ vĩ he tũg.
Hẽn ri ke mũn ẽg pẽn tóg: “inh pijé tỹ vẽnh nĩgé nĩ', hã kỹ sóg vẽnh há ki nỹtĩ tũ nĩ,” he tĩ. Hã tũ vẽ hã ra.
Kỹ ẽg nĩgrẽg tóg hẽn ri ke mũn: “inh pijé tỹ vẽnh kanẽ nĩ', hã kỹ sóg vẽnh há ki nỹtĩ tũ nĩ',” he tĩ gé. Hã tũ vẽ.
Ẽg há tỹ tỹ vẽnh kanẽ tãvĩ nĩ ra ẽg tỹ ne jẽmẽnh ke tóg tũ tĩ vẽ. Ẽg há tỹ tỹ vẽnh nĩgrẽg tãvĩ nĩ ra ẽg nén ũ ger mẽnh ke tũ nĩ vẽ.
Topẽ hã ne ẽg há ki nỹtĩ hynhan kãn'. Kỹ tóg vyrmỹ ti ki nỹtĩ kar mỹ vẽjykre vin kãn ja nĩgtĩ, ti tỹ ti rãnhrãj ẽn han jé.
Kỹ ti ki nỹtĩ kar tỹ tỹ vẽjykre pir nĩ ra ẽg há vỹ tũ nĩ vẽ.
Há ti nĩ, Topẽ jykre ti. Ẽg há ki nỹtĩ jykre e han ti, ti e tỹ ẽg há pir han jé sir.
Hã kỹ ẽg kanẽ pijé ẽg nĩgé mỹ: “ã pijé inh mré rãnhrãj tĩ',” he tĩ'. Kỹ ẽg krĩ vỹ ge nĩgtĩ gé. Ẽg pẽn mỹ tóg: “ã pijé inh mré rãnhrãj tĩ',” he tũ nĩgtĩ gé.
Ge tũ ti nĩ, ẽg há jykre ti. Ẽg há ki nỹtĩ ũ tóg vẽnh rãnhrãj kãnhvy han tĩ. Hã ra ẽg tóg jérĩn mỹ tỹ jagnẽ mré rãnhrãj kãn tĩ.
Kỹ ti ki nỹtĩ ũ tóg vẽnh rãnhrãj kufy han tĩ. Kỹ ẽg tóg hã ra ti ki rĩr há han tĩ sir. Kỹ ti ki nỹtĩ ũ tóg ẽg mỹ sĩnvĩ tũ nỹtĩ. Hã kỹ ẽg tóg kur krẽm ti rãg tĩ.
Kỹ Topẽ tóg ẽg mỹ vẽjykre nĩm, ẽg tỹ ti ki nỹtĩ tỹ vẽnh rãnhrãj kufy han mũ ẽn ki rĩr há han jé sir. Ẽg há jykre hã vẽ. Topẽ vỹ to jykrén kãn, kỹ tóg ẽg há ki nỹtĩ han kãn,
ẽg há tỹ vẽjykre pir han jé. Kỹ tóg ti mỹ há tĩ, ẽg tỹ ẽg mré Jesus ki ge kỹ nỹtĩ kar ag ki rĩr há han kỹ. Kỹ ẽg kã mĩ ũ vỹ jagtar tũ nỹtĩnh mũ, ẽg tỹ ẽg há ki nỹtĩ jykre pir ri ke han kãn kỹ, jagnẽ mỹ.
Hỹ, ẽg há ki nỹtĩ pir kaga nĩn kỹ tóg kaga kãn tĩ sir. Kỹ tóg ge nĩ gé, ẽg mré. Jagnẽ mré tóg ẽg mỹ e tĩ. Kỹ ũ tỹ ẽg kã mĩ ũ mỹ vĩ há han kỹ tóg ẽg kar mỹ sér tĩ gé sir.
Ha mẽ, Cristo há ri ke ẽg nỹtĩ, kỹ ẽg kar vỹ ti há ki nỹtĩ ri ke nỹtĩ gé sir.
Kỹ Topẽ tóg ũ tỹ igreja ki ke kar mỹ vẽnh rãnhrãj vin kãn, ẽg mỹ. Ẽg kã mĩ ũ ag vin tóg, ag tỹ tỹ apóstolo nỹtĩ jé. Tag pãte tóg ũ ag vin, ag tỹ jagnẽ jyvẽn jé. Kar kỹ tóg ũ ag vin, ag tỹ tỹ ti vĩ tó tĩ nỹtĩ jé. Kar tóg ũ ag vin, ag tỹ ẽg tỹ nén han vãnh hynhan jé, ag tỹ ũn kagyga tỹ há' he jé ke gé. Kar tóg ũ ag vin, ag tỹ ũ jagãgtãn jé. Kar tóg ũ ag vin, ag tỹ tỹ igreja krẽm tỹ pã'i nỹtĩ jé. Kar tóg ũ ag vin, ag tỹ ẽg tỹ vẽnh vĩ ki kagtĩg ki Topẽ mré vẽmén jé.
Ẽg kar pijé tỹ apóstolo nỹtĩ'. Ẽg kar pijé tỹ vẽnh jyvẽn tĩ nỹtĩ'. Ẽg kar pijé tỹ Topẽ vĩ kãmén tĩ nỹtĩ'. Ẽg kar pijé ẽg tỹ nén han vãnh hynhan tĩ'.
Ẽg kar pijé ũn kagyga tỹ há' he tĩ'. Ẽg kar pijé ẽg tỹ vẽnh vĩ ki kagtĩg ki Topẽ mré vẽmén tĩ'. Ẽg kar pijé vẽnh vĩ ẽn mẽ kỹ ẽg vĩ ki hã tó tĩ'.
Kỹ Topẽ mỹ to vĩ mág, ti kuprĩg tỹ nén ũ há to ãjag tar han jé, ãjag kar tỹ jagnẽ mré rãnhrãj kãn jé sir. Ãjag tỹ nén han mũ ũ tóg há sĩ nĩ, kỹ ũ tóg há tãvĩ nĩ gé. Kỹ sóg ãjag mỹ nén ũ há tãvĩ kãmén sór mũ, ha mẽ.
Hẽn ri ke mũn ẽg tóg ẽprã ke ag vĩ tỹ hẽn ri ke tó há nỹtĩgtĩ, Topẽ tỹ jẽnẽ jafã ag vĩ mré hã. Ẽg tỹ jérĩn mỹ vẽnh kar to há tũ nỹtĩn kỹ ẽg tóg ón kỹ ke nĩ hã ra, ẽg vĩ tag ti. Kỹ ẽg tóg ón kỹ vĩ há han tĩ, sino tỹ véké kyr ẽn ri ke.
Topẽ tóg hẽn ri ke mũn ẽg mỹ nén ũ kar tó tĩ. Kỹ ẽg vẽnh jyvẽn há han tĩgtĩ. Hẽn ri ke mũn ẽg tóg Topẽ ki rã há han kỹ nỹtĩ. Kỹ ẽg ti vĩ to: “hỹ mỹ vỹ?” he tũ pẽ nĩgtĩ. Kỹ ẽg tóg pãnónh mỹ: “ha tĩg,” he tĩ, hã ra tóg sir tĩ tĩ. Ẽg tỹ jérĩn mỹ vẽnh kar to há tũ nỹtĩn kỹ tóg tỹ ón kỹ ke nĩ.
Hẽn ri ke mũn ẽg tóg ẽg tũ vin kãn tĩ, ũn jagtar ag mỹ. Hẽn ri ke mũn ẽg tóg ũ tỹ Jesus kato tẽ mũ ag mỹ vẽnh fẽg mũ, ag tỹ ẽg pũn jé. Ẽg tỹ jérĩn mỹ vẽnh kar to há tũ nỹtĩn kỹ tóg ẽg mỹ nén ũ há han ke tũ nĩ.
Ẽg tỹ vẽnh kar to há nỹtĩn kỹ ẽg tóg vẽnh kar to fen nỹtĩ. Ag mỹ ẽg tóg nén há kar han sór mũ. Ẽg pijé jagnẽ tũ to én ke mũ'. “Ã kãfór vỹ tỹ inh nĩ,” henh ke tũ ẽg tóg nĩ. “Ũn mág vỹ tỹ inh nĩ,” henh ke tũ ẽg tóg nĩ gé.
Vẽnh mỹ mẽ han ke tũ ẽg tóg nĩ gé. Ẽg tũ tãvĩ hã to jykrén ke tũ ẽg tóg nĩ gé. “Ti hỹn nén ũ ki kanhrãn ke tũ pẽ nĩ,” henh ke tũ ẽg tóg nĩ gé. Kỹ ẽg tóg ũ tỹ ẽg vóg kónãn mũ ra ti to jũnh ke tũ nĩ gé.
Ẽg tỹ vẽjykre pãno ven kỹ ti pijé ẽg mỹ sér tĩnh mũ'. Ẽg tỹ ũ tỹ ki hã tó mũ mẽ kỹ tóg ẽg mỹ sér tĩnh mũ.
Ẽg tỹ nén ũ jagy vég mũ ra ẽg pijé to vĩnh ke mũ'. Nén ũ kar to ẽg tóg: “Topẽ vỹ tag han há nĩ,” henh ke mũ. Ti hã ki ẽg tóg nén ũ kar ve sór ke mũ. Vẽnh kar to ẽg fe mág nỹtĩnh mũ, ẽg tỹ vẽnh kar to há nỹtĩn kỹ.
Ẽg tỹ vẽnh kar to há nỹtĩ ẽn vỹ krỹg ja tũ nĩnh mũ. Jãvo ẽg tỹ jagnẽ jykre ki vẽnh kanhrãn kỹ jagnẽ jyvẽn tĩ ẽn vỹ krỹg ja nỹ. Ẽg tỹ ẽg tỹ vẽnh vĩ ki kagtĩg ki Topẽ mré vẽmén tĩ ẽn vỹ krỹg ja nỹ gé. Ẽg tỹ ẽprã nén ũ ki kanhró nỹtĩ ẽn kar vỹ krỹg ja nỹ gé.
Ũri ẽg tóg nén sĩ hã ki kanhró nỹtĩ. Nén sĩ tỹ ẽg tóg jagnẽ jyvẽn tĩ, Topẽ tỹ ẽg mỹ tó tỹ. Ẽg pijé ki kanhrãn kãn kỹ nỹtĩ ver'.
Kãnhmar tóg vẽnh ven ke mũ, ũ tỹ nén ũ kar ki kanhró kar nĩ ẽn ti. Kỹ hã ẽg tóg nén ũ hynhan há tãvĩ han kãn ke mũ, kurã ẽn kã.
Ẽg mog mũ ri ke ti nĩ. Vãsỹ sóg sĩ ja jẽgtĩ. Kỹ sóg ũn kãsir ag tỹ nén tó tĩ ẽn tó ja nĩgtĩ gé. Ũn kãsir tỹ nén to jykrén tĩ ẽn to sóg jykrén ja nĩgtĩ gé. Kejẽn sóg sanh há jẽ sir. Kỹ sóg ũn kãsir jykre tovãnh kãn ja nĩgtĩ. Ẽn ri ke ti nĩ, ẽg Senhor kãtĩg mãn ke ti. Ki kanhrãn kãn jé ẽg tóg ke mũ, ẽn kã.
Ũri ẽg tóg ve há han tũ nĩgtĩ ver, ẽg Senhor jykre ti. Kỹ tóg ẽg tỹ vẽnh ve jafã ki vẽnh ve há han tũ ri ke nĩ. Kurã ẽn kã ẽg tóg nén kar ve há han kãn ke mũ, hã ra. Ẽg hã vỹ tóg ti venh ke mũ. Ũri ẽg tóg sĩn kỹ ti ki kanhró nỹtĩ. Kurã ẽn kã ẽg tóg ki kanhrãn kãn ke mũ, ti tỹ ẽg ki kanhró kar ẽn ri ke.
Hã kỹ tag vỹ krỹg ja tũ nỹ, ha mẽ. Ẽg tỹ Topẽ ki rã mũ vỹ krỹg ja tũ nỹ. Ẽg tỹ ti hã ki nén ũ kar ve sór mũ vỹ krỹg ja tũ nỹ gé. Ẽg tỹ vẽnh kar to há vỹ krỹg ja tũ nỹ gé. Kỹ nén ũ pir tóg kãfór nĩ, hã vỹ: ẽg tỹ vẽnh kar to há nĩ, he mũ.
Kỹ vẽnh kar to há nỹtĩm nĩ. Kỹ Topẽ mỹ to vĩm nĩ gé, ti kuprĩg tỹ nén ũ to ãjag tar han jé. Ti tỹ nén ũ to ẽg tar han tĩ ũ vỹ kãfór nĩ, hã vỹ: ẽg tỹ jagnẽ jykre ki kanhrãn kỹ jagnẽ jyvẽn tĩ, he mũ.
Ẽg tỹ hã ra ẽg tỹ vẽnh vĩ ki kagtĩg ki vẽmén kỹ ẽg pijé ẽprã ke ag mỹ nén ũ tó tĩ'. Topẽ hã mỹ ẽg tó tĩ. Ũ pijé ki kanhró nĩ', ẽg tỹ vẽnh vĩ ki kagtĩg ki vẽmén kỹ'. Topẽ kuprĩg hã tóg ẽg krĩn tĩ, ẽg tỹ vẽnh vĩ ki kagtĩg ẽn tó jé.
Ẽg tỹ hã ra ẽg vĩ ki jagnẽ jyvẽn kỹ ẽg tóg ũ tỹ mẽg mũ kar jyvẽn tĩ sir. Tỹ ẽg tóg jagnẽ tar han tĩ, Topẽ to. Jagnẽ jyvẽn ẽg tóg tĩ. Jagnẽ fe kaj tỹ ẽg tóg tũ' he tĩ gé, ẽg tỹ jagnẽ mỹ ẽg vĩ ki vẽmén kỹ.
Ũ tỹ ẽg tỹ vẽnh vĩ ki kagtĩg ki vẽmén mũ vỹ vẽnh mỹ tỹ ũn tar jẽ sir, Topẽ to. Ũ tỹ ẽg vĩ ki vẽnh jyvẽn tĩ ẽn tóg ẽg tar han kãn mũ sir, ẽg mré vẽnh mãn kỹ nỹtĩ ag kar.
Inh mỹ tóg há tĩ, ãjag kar tỹ ẽg tỹ vẽnh vĩ ki kagtĩg ki Topẽ mré vẽmén kỹ. Ãjag tỹ hã ra ẽg vĩ ki jagnẽ jykre to jagnẽ jyvẽn tag tóg há kãfór nĩ. Kejẽn ũ tóg ẽg tỹ vẽnh vĩ ki kagtĩg ki vẽmén tĩ. Kar kỹ ũ tóg ti vĩ ẽn mẽ kỹ ẽg vĩ ki tó mũ sir, ti tỹ nén tó ja ẽn ti. Tag vỹ há tĩ gé. Ũ tỹ vẽnh mãn kỹ nỹtĩ kar vỹ ki kanhrãn kãn mũ sir, ti vĩ ti. Kỹ ag tóg tỹ tar nỹtĩnh mũ sir.
Inh kanhkã', ha vé. Hẽn ri ke mũn sóg ãjag ki jun kỹ ẽg tỹ vẽnh vĩ ki kagtĩg ki vẽmén mũ. Kỹ sóg ãjag mỹ nén ũ há han ke tũ nĩ, ãjag tỹ inh vĩ ki kagtĩg nỹtĩn kỹ. Jãvo isỹ Topẽ tỹ inh mỹ nén tó mũ tỹ ẽg vĩ ki ãjag mỹ kãmén kỹ sóg tỹ ãjag tar han mũ sir, ãjag tỹ ki kanhrãn kỹ.
Vãkyn jafã to jykrén nĩ. Ag tỹ kyn kónãn kỹ ẽg tóg ki kagtĩg nỹtĩ sir, ag tỹ vãkyn mũ ti.
Kỹ trombeta kyr vỹ ge nĩgtĩ gé. Ag tỹ ti kyr mẽ kỹ Soldado ag vỹ vẽnh kãnkãn tĩ, vẽnh génh ke to. Ag tỹ kyn há han tũ nĩn kỹ ag pijé vẽnh génh ke to vẽnh kãn ke mũ'.
Ge ti nĩ gé, ẽg vĩ ti. Ẽg tỹ ag tỹ ki kagtĩg ẽn tó kỹ ag tóg to jykrén ke tũ nĩ gé, ẽg tỹ nén tó mũ to. Véké ẽg tóg vẽmén mũ sir, ẽg tỹ gen kỹ.
Vẽnh vĩ vỹ e nỹtĩ, ga tag kri. Povo kar vỹ vyrmỹ vĩ nĩ' nĩ' he kar nỹtĩ. Ẽg vĩ pẽ ki ẽg tóg vẽmén ki kanhró nỹtĩ.
Kỹ sóg kejẽn hẽ tá ke ũ vĩ mẽg tĩ. Sỹ ti vĩ ki kagtĩg nĩn kỹ sóg ti jykre ki kanhrãn ke tũ nĩ. Kỹ tóg inh jykre ki kanhrãn ke tũ nĩ gé. Ge ti nĩ gé, ẽg tỹ vẽnh vĩ ki kagtĩg ki vẽmén kỹ. Ki kagtĩg ẽg tóg nỹtĩ sir.
Topẽ kuprĩg tỹ ãjag tar han mũ ve sór ãjag tóg nỹtĩ, nén ũ ũ to. Kỹ tóg há tĩ. Kỹ hã ra ẽg mré ke ag tar han ke to én nĩ. Ẽn hã to Topẽ mré vĩm nĩ, hã vỹ: ẽg vĩ ki jagnẽ jyvẽn, he mũ.
Ẽg tỹ vẽnh vĩ ki kagtĩg ki Topẽ mré vẽmén kỹ ẽg tóg to jykrén kỹ nĩ tũ ra ti mré vẽmén tĩ. Kỹ, ã tỹ vẽnh vĩ ki kagtĩg ki vẽmén to tar nĩn kỹ Topẽ mỹ to vĩm nĩ, ti tỹ ã tỹ ẽg mỹ ẽg vĩ ki kãmén to ã tar han jé gé. Kỹ ã tóg: “tag tó ja inh nĩ, tag tó ja inh nĩ,” henh ke mũ gé sir, kỹ tóg há tĩ.
<range>
Ẽg tỹ to jykrén kỹ nĩ tũ ra Topẽ mré vẽmén kỹ tóg há tĩ. Ẽg tỹ hã ra to jykrén kỹ nĩn kỹ ti mré vẽmén kỹ tóg há tĩ gé. Ẽg tỹ to jykrén kỹ nĩ tũ ra Topẽ mỹ jãn kỹ tóg há tĩ. Ẽg tỹ hã ra to jykrén kỹ nĩn kỹ ti mỹ jãn kỹ tóg há tĩ gé. Sỹ tag han kãn sór vẽ.
Ha vé, ã tỹ to jykrén kỹ nĩ tũ ra Topẽ to vĩ há han kỹ ã vĩ mẽg mũ ag vỹ ki kagtĩg nỹtĩ, ã tỹ ẽg tỹ vẽnh vĩ ki kagtĩg ki vẽmén kỹ. Kỹ tóg ag tỹ ã mré: “hỹ, hã vẽ,” henh ke mũ ra vẽnh mỹ tĩ. “Ti ne tó mũ vỹ? Sỹ ki kagtĩg tóg tĩ,” he jé ag tóg ke mũ.
Tó há han ã tĩgtĩ, ã tỹ ẽg tỹ vẽnh vĩ ki kagtĩg ki vẽmén kỹ. Hã ra ũ tỹ mẽg mũ ag vỹ ki kagtĩg nỹtĩ, kỹ ã pijé ag tar han tĩ'.
Ẽg tỹ vẽnh vĩ ki kagtĩg ki vẽmén to sóg tar pẽ nĩ inhhã. To tar nĩn kỹ sóg ãjag kãfór nĩ.
Hã ra sóg tag tó sór tũ nĩ, ẽg vẽnh mãn kỹ nỹtĩn kỹ. Hẽn ri ke mũn sóg vẽnh vĩ tỹ mil (ke) han ke mũ, ẽg tỹ vẽnh vĩ ki kagtĩg ki vẽmén kỹ. Hã ra sóg jérĩn mỹ ãjag tar han ke tũ nĩ. Sỹ nén to jykrén mũ hã tó sór inh mũ, kỹ sóg inh vĩ pir tỹ ãjag tar han ke mũ.
Inh kanhkã', to jykrén há han nĩ. Gĩr tỹ nén ũ to jykrén tũ ẽn ri ke nỹtĩ sór tũg nĩ. Vẽjykre pãno hã to gĩr tỹ ki kagtĩg nĩ ẽn ri ke nỹtĩm nĩ, ãjag tỹ ti kórég han tũ nĩ jé. Kỹ tóg inh mỹ ãjag tỹ ũn sanh há ag tỹ nén ũ há to jykrén há ẽn ri ke nỹtĩnh há tĩ.
Ve ra, Topẽ vĩ rá ki tag vỹ rán kỹ nĩ, ha mẽ. “Inh povo tỹ inh vĩ mẽ jãvãnh nỹtĩn kỹ sóg ag mỹ ũn vĩ ũ ag vĩ ki inh vĩ jẽnẽnh ke mũ. Hã kỹ ag tóg mẽnh ke tũ nĩ, ag tỹ ag vĩ tũ ki ag mỹ kãmén kỹ,” he tóg, ẽg Senhor ti.
Hã kỹ tóg tỹ ũ tỹ Topẽ ki ge jãvãnh ag tỹ ki kagtĩg han jafã nĩ, ẽg tỹ vẽnh vĩ ki kagtĩg tỹ vẽmén mũ ti. Ti ki ge kỹ nỹtĩ ag mỹ ke pijé'. Jãvo ẽg tỹ jagnẽ jykre ki kanhrãn kỹ jagnẽ jyvẽn tag vỹ tỹ ti ki ge kỹ nỹtĩ ag tar han jafã nĩ.
Ha vé, kejẽn ẽg mré ke ag vỹ vẽnh mãn kãn mũ. Kỹ vẽnh kar tóg hẽn ri ke mũn ẽg tỹ vẽnh vĩ ki kagtĩg ki vẽmén mũ. Kỹ ũ tỹ ki kagtĩg tóg venh kãtĩg mũ, ũ tỹ Jesus ki rã ja tũ ti hẽn ri ke mũn. Kỹ tóg ãjag to: “krĩ vẽnh mỹ ag nỹtĩ,” henh ke mũ sir, ón kỹ.
Ãjag tỹ ẽg vĩ ki jagnẽ jykre ki kanhrãn kỹ jagnẽ jyvẽn kỹ tóg hã ra há tĩ. Kỹ ũ tỹ Jesus ki rã tũ vỹ jun mũ. Kỹ tóg ãjag vĩ mẽnh mũ, kỹ tóg to jykrén ke mũ sir. Ãjag vĩ to tóg: “hỹ, hã vẽ,” henh ke mũ. Ti jykre pãno to tóg jykrén ke mũ gé.
Ti tỹ nén ũ to jykrén mũ vỹ vẽnh ven kãn ke mũ. Kỹ tóg ti mỹ e tĩnh mũ sir. “Topẽ vỹ tỹ ũn mág nĩ,” he jé tóg ke mũ. Kỹ tóg ki kanhró nĩnh mũ. Tó jé tóg ke mũ sir, Topẽ tỹ ãjag mré nĩ ti.
Kỹ ãjag vẽnh mãn kỹ tag vỹ há nĩ, ha mẽ. Ũ tóg Topẽ mỹ jãn ke mũ. Ũ tóg Topẽ vĩ tỹ vẽnh kanhrãn kỹ tónh ke mũ. Ũ mỹ tóg nén ũ tónh mũ, Topẽ ti, ti tỹ tỹ ãjag jyvẽn jé. Ũ tóg ẽg tỹ vẽnh vĩ ki kagtĩg ki vẽmén ke mũ. Ũ tóg ti vĩ mẽ kỹ ẽg vĩ pẽ ki tónh ke mũ, ti tỹ nén tó mũ ẽn ti. Há kar ti nĩ.
Ãjag tỹ ẽg tỹ vẽnh vĩ ki kagtĩg ki vẽmén sór kỹ ũn pipir ag hã tóg tónh ke mũ, hẽn ri ke mũn ũn régre, ke tũ nĩ kỹ ũn tãgtũ, jagnẽ ri ke. Ũ tỹ tó kỹ ũ tóg jẽmẽg nĩ nĩ sir. Kỹ ũ tóg ti vĩ mẽ kỹ ẽg vĩ pẽ ki ti tỹ nén tó mũ tónh ke mũ gé sir, vẽnh kar mỹ.
Kejẽn tóg tũ nĩ, ũ tỹ ti tỹ nén tó mũ ẽn tỹ ẽg vĩ ki tónh ke mũ ti. Kỹ ẽg tóg ẽg tỹ vẽnh vĩ ki kagtĩg tỹ igreja krẽm vẽmén ke tũ nĩ sir, vẽnh kar rĩnve. Ãjag ĩn hã tá vẽmén nĩ, ẽg tỹ vẽnh vĩ ki kagtĩg tỹ.
Kejẽn ũ tóg ẽg mỹ Topẽ tỹ ti mỹ nén tó ja kãmén sór mũ, ẽg vĩ ki. Ũn régre vỹ tónh ke mũ, ke tũ nĩ kỹ ũn tãgtũ, jagnẽ ri kén. Kỹ ag vĩ mẽg mũ ag vỹ to jykrén kỹ: “ki hã ke mỹ vỹ?” he mũ.
Hã ra hẽn ri ke mũn Topẽ tóg ũ mỹ nén ũ tónh ke mũ gé. Kỹ ũn vẽmén vén mũ tóg krỹg henh ke mũ ver. Kỹ ũ tóg ti ri kén tónh mũ sir, Topẽ tỹ ti mỹ nén tó ja ti.
Hã kỹ ãjag kar vỹ jagnẽ jyvẽn ke mũ, ãjag tỹ jagnẽ ri kén vẽmén kỹ. Gen kỹ ãjag tóg jagnẽ kanhrãn ke mũ sir. Jagnẽ krĩ kuprãg jé ãjag tóg ke mũ gé sir.
Topẽ kuprĩg vỹ ẽg krĩn tĩ, ẽg tỹ jagnẽ jyvẽn jé. Hã ra ti pijé ẽg tỹ nén tó sór tũ ẽn to ẽg mỹ “tó ra!” he tĩ'.
Kỹ tóg Topẽ mỹ há tũ nĩ, ẽg tỹ ũ vẽmén jẽ ra ẽg tũ tó sór kỹ. Jagnẽ ri kén tó kỹ tóg há nỹ. Kỹ vẽnh kar tóg, ki kanhrãn há han mũ. Topẽ jykre kusan hã vẽ.
Topẽ tũ vỹ tỹ ẽg nỹtĩ. Ũ tỹ Topẽ vĩ tó jẽ ra ũn tỹtá fag vỹ, jagnẽ mré vẽmén ke tũ nĩ. Hẽ tá igreja krẽm ke fag vỹ jatu nỹtĩgtĩ, ẽmã kar mĩ, kỹ ãjag tóg fag ri ke han ke mũ gé. Fag mén jykre mĩ fag mũnh ke mũ. Topẽ jykren hã vẽ.
Kỹ fag tóg, fag tỹ ũ tỹ Topẽ vĩ tó mũ ẽn vĩ ki kagtĩg nĩn kỹ fag ĩn tá fag mén ki jẽmẽnh mũ. Ẽg mỹ'a tóg tĩ, fag tỹ igreja krẽm jagnẽ mré vẽmén sór kỹ.
Mỹ ãjag mỹ tỹ hã tũ? Ãjag pijé Jesus ki ge vén', ha mẽ. E ẽg nỹtĩ, Jesus ki ge mũ ag, fag ke gé. Jagnẽ kãfór han tũg nĩ. Ãjag jo Jesus ki ge kỹ nỹtĩ ag jykre ki króm sórm nĩ, fag ke gé.
Ãjag kã mĩ ũ hỹn: “Topẽ vỹ inh mré vẽmén tĩ, ti kuprĩg tỹ inh krĩn tag to sóg tar tãvĩ nĩ,” he tĩ. Kỹn hỹn ki kanhró nĩ, sỹ ãjag mỹ Topẽ jykre tó mũ tag, ãjag tỹ igreja krẽm vẽnh mãn ke to. Ẽg Senhor tỹ ẽg mỹ vẽjykre nĩm jan hã vẽ, sỹ ãjag mỹ rán mũ tag ti.
Ũ tỹ tag to: “nén ũ tũ vẽ,” hen kỹ sóg ti to: “nén ũ tũ vỹ tỹ ti nĩ,” he mũ gé.
Inh kanhkã', Topẽ mỹ to vĩ mág, ti kuprĩg tỹ ãjag tar han jé, ãjag tỹ jagnẽ jykre ve kỹ jagnẽ jyvẽn há han jé, ẽg vĩ ki. Ũ tỹ ẽg tỹ vẽnh vĩ ki kagtĩg ki vẽmén sór kỹ ti mỹ: “vĩ tũg ra,” he tũg nĩ gé.
Hã ra ũ vẽmén jẽ ra ã tỹ nén tónh ke mũ ẽn tó sór tũg nĩ. To jykre kusa nỹtĩm nĩ.
Inh kanhkã', sỹ ãjag mỹ Jesus kãme sér ẽn tó mãn ke vẽ, sỹ ãjag mỹ tó ja ẽn ti. Ẽn kri fig ãjag tóg tĩ, kỹ ãjag tóg mĩ mũgtĩ.
Ti vĩ kri nĩm kỹ ãjag tóg krenkren ke mũ, ãjag tỹ tovãnh tũ nĩn kỹ. Sỹ ãjag mỹ nén tó ja ẽn tỹ tũ' he tũg nĩ, ke tũ nĩ mũ ra ãjag tóg fagrĩnh mỹ kri fi ja nĩnh mũ. Kỹ ãjag tóg tá nén ũ venh ke tũ nĩ gé.
Sỹ ãjag mỹ Topẽ vĩ kãmén kỹ sóg ãjag mỹ sỹ nén mẽ ja ẽn hã tó vén ja nĩgtĩ, hã vỹ: Cristo vỹ ẽg jagfy ter ja nĩgtĩ, ẽg tỹ Topẽ vĩ mranh ja tugrĩn, he mũ. Tag vỹ rán kỹ nĩ, Topẽ vĩ rá ki.
Kỹ ag tóg vẽnh kej kã tá ti fi ja nĩgtĩ. Kurã tãgtũ tũg kỹ tóg rĩr mãn ja nĩgtĩ gé. Tag vỹ rán kỹ nĩ gé.
Kỹ tóg Pedro mỹ vẽnh ven, kar kỹ ũ tỹ 12 (ke) ag mỹ ke gé.
Kar kỹ tóg ũ tỹ 500 (ke) kãfór ag mỹ vẽnh ven gé, vẽnh ven pir ki, ag vẽnh mãn kỹ nỹtĩ ẽn ki. Ẽn ag kã mĩ ũn pipir ag tóg kãgter ja nĩgtĩ, hã ra ũn e ag tóg ver ẽg mré nỹtĩ.
Kar kỹ Tiago tóg ti ve gé, kar kỹ ti tỹ ũn vin mũ kar ag ke gé, apóstolo kar ẽn ag.
Kar kỹ sóg vãhã ti ve gé, ag kar nón. Sỹ ti venh ke tũ vẽ vẽ, sỹ kãnhmar ti ki rã ja tũ nĩn kỹ.
Apóstolo ag krẽm ke kar vỹ tỹ inh nĩ. Sỹ tá krỹg ke tũ vẽ vẽ, sỹ tỹ apóstolo nĩnh ke ti, isỹ Topẽ ki ge kỹ nỹtĩ ag vóg kónãn ja nĩn kỹ, fag ke gé.
Hã ra Topẽ tóg inh jagãgtãn. Hã kỹ tóg isỹ apóstolo han mũ. Kỹ ti pijé fagrĩnh mỹ inh jagãgtãn'. Rãnhrãj mág han inh mỹr, ag rãnhrãj kãfór kar. Hã ra sóg inh pir mỹ han tũ nĩgtĩ. Topẽ hã ne isar han tĩ', inh rãnhrãj to'.
Hã ra ẽg kar tóg Jesus tó tĩ. “Jesus vỹ rĩr jẽ,” he ag tóg tĩ, apóstolo ũ ag. Kỹ sóg tag tó tĩ gé, ag mré. Kỹ ãjag tóg sỹ ti kãmén kỹ inh vĩ kri fig tĩ.
Ẽg kar vỹ Cristo tỹ ti ter kar rĩr mãn ja ẽn tó tĩ. Cristo rĩr mãn mũ ra ãjag kã mĩ ũ tóg ón kỹ: “ẽg ter kar kỹ ẽg rĩr mãn ke tũ nĩ ha,” he tĩ'. Hã tũ vẽ.
Ẽg tỹ ẽg ter kar kỹ rĩr mãn ke tũ nĩ ra Cristo vỹ rĩr mãn ja tũ nĩnh mũ vẽ.
Cristo rĩr mãn ja tũ nĩ ra ẽg tóg fagrĩnh mỹ ãjag mỹ ti kãmén ja nĩnh mũ vẽ. Kỹ ãjag tóg fagrĩnh mỹ kri fi ja nĩnh mũ vẽ.
Kỹ ẽg tóg Topẽ to ón ja nĩnh mũ vẽ, ẽg tỹ ti to: “Cristo rĩn mãn ja tóg nĩ,” hen kỹ. Kỹ ẽg kar vỹ ti to ón ja nĩnh mũ vẽ. Hã ra tóg Jesus rĩn mãn ja nĩ, Topẽ ti.
Hỹ, ũn kãgter mũ ag rĩnrĩr mãn ke tũ nĩ ra Cristo vỹ rĩr mãn ja tũ nĩnh mũ vẽ, ha mẽ.
Kỹ Cristo rĩr mãn tũ nĩ ra ẽg tóg fagrĩnh mỹ ti ki ge ja nĩnh mũ vẽ. Kỹ ẽg tóg Topẽ vĩ mranh ja ẽn hã ki nỹtĩnh mũ vẽ ver. Tỹ tũ' he ja tũ tóg nĩnh mũ vẽ, ti rĩr mãn tũ nĩ ra.
Kỹ ũ vẽ gé, ha mẽ: ti rĩr mãn tũ nĩ ra ũ tỹ Cristo ki ge kar kỹ kãgter mũ ẽn ag vỹ nũgme ki vár kãn ke mũ gé vẽ vẽ, ha mẽ.
Hã kỹ tóg vẽnh mỹ tĩ, ãjag tỹ: “rĩr mãn ke tũ ẽg nĩ,” hen kỹ. Cristo pijé ẽg tỹ ga kri mũ tag tãvĩ ki rĩr nĩgtĩ'. Kanhkã tá ẽg tóg junjun ke mũ. Ke tũ nĩ mũ ra ẽg tóg ũn jagtar ag kãfór kar nỹtĩnh mũ vẽ, ẽg tỹ fagrĩnh mỹ Jesus ki rã ja nĩn kỹ. Hã tũ vẽ mỹr.
Cristo vỹ rĩr mãn, ti ter kar kỹ. Hã vẽ. Ũn kãgter kỹ nỹtĩ ag kar kã mĩ ti rĩr mãn vén, hã kỹ ẽg tóg rĩnrĩr mãn ke mũ gé, ẽg tỹ ti ki ge kỹ.
Ũn pir tugrĩn ẽg kar vỹ kãgter ke mũ, hã kỹ ẽg tóg ũn pir tugnĩn rĩnrĩr mãn kãn ke mũ gé.
Adão tỹ Topẽ vĩ mranh tugrĩn ẽg tóg kãgter kãn ke mũ, ẽg tỹ tỹ ti krẽ nỹtĩn kỹ. Ri ke ti nĩ. Cristo tugnĩn ẽg tóg rĩnrĩr mãn kãn ke mũ gé, ẽg tỹ ti ki ge kỹ nỹtĩn kỹ.
Topẽ tỹ nén to jykrén mũn hã vẽ, Cristo tỹ ẽg jo rĩr mãn tag ti. Hã kỹ tóg rĩr mãn vén. Kar kỹ ũ tỹ ti ki ge kỹ nỹtĩ ag vỹ rĩnrĩr mãn ke mũ gé sir, ti kãtĩg mãn kỹ.
Kỹ vãhã kurã tỹ ẽgno vẽ sir. Kurã ẽn kã Jesus vỹ Topẽ mỹ: “ã hã ne tỹ ẽg kri ke jẽ ha',” henh ke mũ, ti panh mỹ. Ũri tóg tỹ pã'i mág nĩ ver, Cristo ti. Kỹ tóg pã'i ũ ag vĩ tỹ tũ' he kãn mũ, ũn jykre tar kar, ũ tỹ ẽg kãfór nỹtĩ kar. Hã jé tóg tỹ pã'i mág nĩ, Cristo ti.
<range>
Ẽg tỹ Topẽ vĩ mranh tugrĩn ẽg kãgter kãn mũ. Hã ra tóg tỹ tũ' henh ke mũ gé, ẽg ter mũ tỹ. Kỹ ẽg ter mãn ke tũ nĩ ha, kurã tỹ ẽgno ẽn kã.
Hỹ, vẽnh kar vỹ tỹ ti krẽm ke nỹtĩ, ti tỹ ag jykre sãn kỹ, ti tỹ ũn mág ag vĩ tỹ tũ' hen kỹ. Vẽnh kar vỹ tỹ Cristo krẽm ke nỹtĩ. Hã ra ũn pir vỹ tỹ ti krẽm ke tũ nĩ, hã vỹ: Topẽ, he mũ.
Kurã ẽn kã tóg ti krẽm vẽnh fẽg ke mũ gé, ti kósin ti, ti panh krẽm, ũ tỹ vẽnh kar tỹ ti krẽm vin ja ẽn krẽm. Kurã ẽn kã Topẽ tóg tỹ vẽnh kar kri ke jẽnh mũ, ti pir mỹ. Kỹ ũ tóg ti ri ke jẽnh ke tũ pẽ nĩ.
Ẽg rĩr mãn ke tũ nỹtĩ ra ãjag kã ũ tóg fagrĩnh mỹ ũn ter mũ ag jagfy vẽnh kygpenh mũ vẽ. Hã tũ vẽ hã ra. Rĩr mãn jé ẽg tóg ke mũ.
Hã kỹ sóg kurã kar ki ti jagy vég tĩ gé. Hã ra sóg ag mỹ vẽnh nenh tũ nĩgtĩ, ũ tỹ inh vóg kónãn sór mũ ag mỹ.
Kurã kar ki sóg ter kren' he tĩgtĩ. Ki hã sóg tó tĩ. Ki kanhró ãjag nỹtĩ. Ãjag hã ki sóg tỹ ũn mág nĩ, Jesus Cristo ki, ẽg Senhor ki.
Ẽmã tỹ Éfeso tá sóg mĩg mré rárá ri ke han. Ẽg tỹ rĩr mãn' he tũ nĩ ra tóg inh mỹ nén ũ há han ke tũ nĩ vẽ. Ũn kãgter mũ ag rĩnrĩr mãn ke tũ nĩ ra ẽg tóg jatun mỹ ẽg tỹ nén to én mũ han ke mũ vẽ, ẽg tỹ: “mũ nỹ, jẽn jé, kron jé, ẽg hỹn vaj kỹ ter ke mũ,” hen kỹ.
Hã tũ vẽ hã ra. Kygnẽ tũg nĩ. Tag to jykrén nĩ, ha mẽ: ũn vĩ kórég ag vĩ jẽmẽ sór tũg nĩ. Vẽjykre pãno han ti tĩ, ag vĩ kórég ti.
Krĩ há han ra, tag hã ne há nĩ'. Topẽ vĩ mranh tũg nĩ. Ãjag kã mĩ ũ vỹ Topẽ ki kanhró tũ nỹtĩ ver'. Tag to vẽnh mỹ en nĩ.
Kỹ ũ tóg to jykrén kỹ inh mỹ: “Topẽ hỹn hẽ ri kenh ke mũ, ti tỹ ũn ter mũ ag rĩnrĩn mãn jé?” he sór mũ. “Ẽg fár hỹn hẽ ri kenh ke mũ?” he sór ãjag hỹn mũ.
To jykrén há han tũ ãjag nĩ ver. Nén ũ fy jykre vỹ ẽg ter ri ke nĩ, ha mẽ. Ẽg tỹ krãn kỹ tóg kugnãnh tĩ, ti fár ti, jãvo tóg ti kã tá mur mãn mũ sir.
Kỹ ti fy pijé ti féj ri ke nĩ gé', ti tỹ han ke ti. Sĩ ti nĩ, trigo fy ti, nén ũ kar fy ti ke gé.
Topẽ hã ne ti pẽn han mũ', ti féj ke gé, ti fej ke gé. Ti hã ne to jykrén tĩ'. Kỹ tóg nén kar fy mỹ ti féj ũ nĩm', ti féj ũ nĩm' he tĩ.
Kỹ nén ũ fár vỹ ge nĩgtĩ gé. Ti pijé pir nĩ gé'. Ẽg fár vỹ vyrmỹ nĩ, kar kỹ misu fár vỹ vyrmỹ nĩ gé, kar kỹ sẽsĩ fár vỹ vyrmỹ nĩ gé, kar kỹ pirã fár vỹ vyrmỹ nĩ gé.
Kỹ kanhkã tãn ag vỹ vyrmỹ fár nỹtĩ gé. Ẽprã ke ag vỹ vyrmỹ fár nỹtĩ gé. Kỹ ẽg ve vỹ ge nĩgtĩ gé. Vyrmỹ ẽg ve nĩ' he kar nỹtĩ.
Rã jẽngrẽ vỹ vyrmỹ nĩ. Kysã jẽngrẽ vỹ vyrmỹ nĩ gé. Krĩg jẽngrẽ vỹ vyrmỹ nĩ gé. Kỹ krĩg ag vỹ jagnẽ ri ke tũ nỹtĩ gé, ag jẽngrẽ ki.
Ge ti nĩ, ẽg ter kar kỹ ẽg rĩr mãn ke ti. Ter jé ẽg tóg ke mũ. Kỹ tóg ẽg tỹ nén ũ fy krãn ri ke nĩ sir, ẽg fár tỹ ga ki rã mũ ti. Ẽg rĩr mãn kỹ ẽg pijé ter mãn ke mũ'. Kejẽn tóg ẽg mỹ'a tĩ, ẽg ter ke to hã. Hã ra ẽg tóg sĩnvĩ nỹtĩnh mũ, ẽg rĩr mãn kỹ. Kỹ ẽg mỹ'a tóg tũ tĩnh mũ ha.
Krój ẽg nỹtĩ. Hã ra ẽg tóg tar nỹtĩnh mũ, ẽg rĩr mãn kỹ.
Ũri ẽg tóg tỹ ẽprã ke nỹtĩ. Kỹ ẽg fár vỹ tỹ ẽprã ke fár nĩ. Ẽg rĩr mãn kỹ ẽg tóg Topẽ kuprĩg jamã tá fár nỹtĩnh mũ. Ẽprã ke fár ve vén ẽg tĩ. Kar kỹ ẽg tóg Topẽ kuprĩg jamã tá fár ũ venh ke mũ, ẽprã ke fár ve kar kỹ.
Hã kỹ tag tóg rán kỹ nĩ, ha mẽ: “ũn ve ti, Adão ti vỹ rĩr nĩ ja nĩgtĩ. Jãvo ũ tỹ ẽgno ti, Cristo ti vỹ ti kuprĩg tỹ nén kar rĩnrĩr han,” he ja tóg nĩgtĩ, Topẽ vĩ rá ki.
<range>
Ũn ve ẽn, Adão ẽn vỹ ga tỹ há(r) nĩ, hã kỹ ti jykre tóg tỹ ẽprã ke jykre nĩ. Cristo vỹ tỹ kanhkã tá ke nĩ.
Ũn ve vỹ tỹ ẽprã ke nĩ, kỹ ti krẽ kar vỹ tỹ ẽprã ke nỹtĩ gé, ti mré. Jãvo Cristo vỹ tỹ kanhkã tá ke nĩ. Kỹ ti mré ke kar vỹ tỹ kanhkã tá ke nỹtĩ gé, ti mré.
Ẽprã ke ẽn ve ri ke ẽg nỹtĩ, ẽg kar tỹ Adão ve kỹ. Kỹ ẽg tóg kanhkã tá ke ẽn ve ri ke nỹtĩnh ke mũ gé, ẽg tỹ Cristo ve kỹ, ẽg rĩnrĩr mãn kỹ.
Inh kanhkã', sỹ ãjag mỹ tag tó há han sór vẽ, sỹ ki kanhrãn há han kỹ, ha mẽ. Ẽg fár tỹ ẽprã ke tag pijé Topẽ tỹ tỹ ẽg pã'i nĩ venh ke mũ'. Nén ter ke mũ ẽn pijé nén ũ ter vãnh tá venh ke mũ'. Topẽ vỹ ẽg han mãn ke mũ, ẽg tỹ ve jé.
Kỹ sóg ãjag mỹ nén ũ tó sór mũ gé, ãjag tỹ mẽ ja tũ ti, ha mẽ. Ẽg kã mĩ ũ ag tóg ti jun ke pétẽm mũ. Kãgter ke tũ ag tóg nĩ. Kỹ Topẽ tóg ẽg kar han mãn kãn ke mũ, kurã ẽn kã, ẽg tỹ ti ki ge kỹ nỹtĩn kỹ.
Kỹ tóg ẽg tỹ pan ke kar mrin ke ẽn ri ke nĩnh mũ, ti tỹ ẽg han mãn ke ti, trombeta kyr rén kã. Trombeta kyr ẽn vỹ mẽ há tĩnh mũ. Kỹ ũn kãgter mũ ag vỹ rĩnrĩr mãn kãn ke mũ, ag tỹ kãgter mãn tũ nĩ jé sir. Ẽn kã tóg ẽg hynhan mãn ke mũ gé sir.
Ha vé, ti tỹ ẽg fár kókrãnh ke mũ tag tỹ ũ han ke tũ nĩ ra ẽg tóg venh ke tũ nĩ vẽ, kanhkã ti. Hã ra tóg ẽg fár ter ke mũ tag tỹ ũ han ke mũ, ti han mãn kỹ, ti ter mãn tũ nĩ jé, kókrãnh mãn tũ nĩ jé.
Ẽg fár kókrãnh ke mũ tag tỹ tóg ũ han ke mũ, ti kókrãnh vãnh nĩ jé sir. Kurã ẽn kã ẽg tóg vẽnh rá tag venh ke mũ gé, vãsỹ rán kỹ nĩ tag, hã vỹ: “tũg ti huri, ẽg ter ke mũ ti,” he mũ. “Ẽg ter ke pãte rẽg kỹ Topẽ vỹ tỹ tũ' hé.
Kãgter ẽg tóg tĩ ver. Hã ra ẽg tóg tag ve mãn ke tũ nĩ ha. Nén ũ tỹ ẽg tugtãn ri ke ti nĩ, ẽg ter ke ti. Hã ra Topẽ tóg tỹ tũ' hé,” he tóg, Topẽ vĩ rá ki.
Topẽ vĩ mranh hã tugrĩn ẽg tóg kãgter tĩ. Topẽ tỹ ẽg jyvẽn tugrĩn ẽg tóg ẽg tỹ ti vĩ mranh ja ẽn ki kanhrãn mũ. Ẽg tỹ mranh sór tũ ra ẽg tóg mranh tĩ.
Hã ra Jesus tóg tỹ tũ' hé huri. Topẽ hã mỹ sóg vĩ há han mũ. Ti hã vỹ ẽg tar han tĩ, ẽg tỹ ti vĩ mranh mãn tũ nĩ jé. Ẽg Senhor tỹ Jesus Cristo tugrĩn tóg ẽg tar han tĩ.
Tag to jykrén kỹ tar nỹtĩm nĩ, Topẽ to, ãjag tỹ ti ki rã tovãnh tũ nĩ jé. Ãjag to sóg há tãvĩ nĩ, inh kanhkã'. Ẽg Senhor rãnhrãj han kãn sórm nĩ. Tag to jykrén nĩ, ha mẽ: ẽg pijé véké rãnhrãj mũgtĩ', ẽg tỹ ẽg Senhor rãnhrãj han kỹ'. Ti kaja ve jé ẽg tóg ke mũ mỹr, kanhkã tá.
Kỹ sóg ãjag tỹ ũ tỹ Topẽ ki ge kỹ nỹtĩ ra jagtar nỹtĩ ag mỹ jãnkamy jẽnẽnh ke ẽn tó sór mũ gé sir. Ga tỹ Galácia tá igreja krẽm vẽnh mãn tĩ ag mỹ sóg tag tó ja nĩ, sỹ ãjag mỹ tónh ke tag ti, ha mẽ.
Domingo kar ki nén ũ sĩ tỹ vyrmỹ nĩm nĩ, ãjag ĩn tá. Ãjag tỹ Domingo kar ki nĩm han kỹ tóg komẽr hã mog mũ sir. Kỹ tóg kar kỹ nĩnh, sỹ ãjag ki jun mũ ra. Ãjag tỹ inh kãtĩg ke mũ jo vyr mỹ nĩm han ja tũ nĩn kỹ tóg há tũ nĩ.
Kỹ ũ ag kuprẽg nĩ gé, ag tỹ ãjag tỹ nén nĩm mũ ma mũ jé, Jerusalém ra, ãjag tỹ tá ke fag mỹ nén ven sór mũ ti. Inh jun kỹ sóg ag jẽgnẽnh ke mũ, vẽnh rá mré hã.
Ãjag tỹ nén ũ ẽn éhé nĩn kỹ sóg hẽn ri ke mũn ma tĩg sór mũ gé. Kỹ sóg ag mré tĩg ke mũ gé.
Kỹ sóg, isỹ ga tỹ Macedônia mĩ kutẽn kỹ vãhã ãjag tá jun sór mũ sir. Isỹ Macedônia mĩ kutẽ sór vẽ.
Hã ra sóg ãjag mré nĩ mág sĩ han sór mũ, ti tỹ inh mỹ ki króm ken kỹ. Hẽn ri ke mũn sóg prỹg kusa fĩn rãm ke mũ, ãjag mré nĩ ki. Kỹ ãjag tóg sir inh jagãgtãn ke mũ, isỹ kar hẽn ra tĩg ken kỹ.
Inh pijé ãjag ve sĩ han sór mũ'. Hã ra sóg ver kutar nĩ, hã kỹ sóg kar hã ãjag venh tĩg sór mũ. Sỹ ãjag mré nĩ sór vẽ mỹr, ẽg Senhor mỹ há nĩn kỹ.
Ver sóg ẽmã tỹ Éfeso tag kã nĩ ki fénhta tỹ Pentecoste pétẽm sór mũ.
Tag ki ke ag tóg mẽ há han mũ, inh vĩ ti, ũ tỹ hẽn ri ke ag. Hã ra tag ki ver ũ tỹ inh kato vãsãnsãn mũ ag vỹ e nỹtĩ. Hã kỹ sóg Éfeso tag kã nĩg mág sĩ han sór mũ, sỹ kar ãjag venh tĩg jé.
Hẽn ri ke mũn Timóteo tóg ãjag ki jun ke mũ. Kỹ ti vĩ jẽmẽ há han nĩ, ti mỹ'ãg tũ nĩ jé, ti tỹ ãjag mré nĩn kỹ. Ẽg Senhor rãnhrãj han tóg tĩ mỹr, inh kóm.
Kỹ ti to é he tũg nĩ, ti kyrũ hã ra. Kỹ ti tĩg ken kỹ ti jagãgtãn nĩ gé, ti tỹ jatun mỹ inh ki jun jé. Sỹ ti jãvãnh vẽ, ẽg régre ag mré hã.
Ẽg régre tỹ Apolo mré sóg vẽmén gé. Ti mỹ sóg to vĩ mũ vẽ, ti tỹ ãjag venh tĩg jé, ẽg régre tỹ ãjag venh kãmũ tag ag mré. Hã ra tóg tĩg jãvãnh nĩ ver. Ti tỹ ti mỹ ki króm ken kỹ ti nẽji kejẽn ãjag venh tĩg ke mũ hã ra.
Ãjag kanẽ nĩm nĩ. Ẽg Senhor ki rã tovãnh tũg nĩ. Krónh ke tũg nĩ, tar nỹtĩm nĩ.
Kỹ ãjag tỹ nén ũ kar han kỹ vẽnh kar to há nỹtĩm nĩ.
Kỹ sóg ãjag mỹ nén ũ tó sór mũ gé, Estéfanas fag to mỹr. Tag fag vỹ Jesus ki ge vén ja nĩgtĩ, ãjag jamã tá. Kỹ fag tóg Topẽ tũ fag ki rĩr nỹtĩgtĩ, Topẽ tũ fag kar ki.
Hã kỹ sóg fag tó mũ, ãjag mỹ. Kỹ fag vĩ jẽmẽm nĩ. Kỹ Topẽ rãnhrãj han mũ ag kar vĩ jẽmẽm nĩ gé, ẽg mré rãnhrãj mũ ag kar vĩ ti.
Estéfanas tóg inh ki jun há han, Fortunato ke gé, Acaico ke gé. Ag tỹ inh ki junjun kỹ inh fe tóg mrin ke mũ mỹr. Sỹ ãjag venh há tĩn kỹ tóg inh mỹ sér pẽ tĩ, sỹ ag ve kỹ, ag tỹ tỹ ãjag mré ke nỹtĩn kỹ.
Inh mỹ ag tóg vĩ há han mũ, ãjag to, kỹ ag tóg inh krĩ kusãg mũ sir. Ag tỹ ãjag krĩ kusãg ke vẽ gé. Ũ tỹ ge to há tãvĩ nỹtĩm nĩ.
Ga tỹ Ásia tá igreja krẽm vẽnhmãn tĩ ag vỹ ãjag mĩ ẽkrég tĩ. Kỹ Áquila mré Priscila fag vỹ ãjag mĩ ẽkrén mág tĩ gé, fag tỹ ãjag mré ẽg Senhor ki ge kỹ nỹtĩn kỹ. Fag ĩn krẽm fag tóg culto han tĩ. Fag ĩn tá culto venh kãmũ fag vỹ ãjag mĩ ẽkrég tĩ gé,
kar kỹ ẽg Senhor ki ge kỹ nỹtĩ fag kar ke gé. Jagnẽ to há tãvĩ nỹtĩm nĩ, kỹ jagnẽ ki nhun ke ri ke han nĩ, Jesus mré ke kar ki, ãjag tỹ jagnẽ nĩgé kãgmĩ kỹ.
Sỹ vãhã vẽsóg ki ãjag mỹ rán vẽ, ũ tỹ inh vĩ rán ja pãte, inh, hã vỹ: Paulo, he mũ.
Topẽ mỹ sóg to vĩ tĩ, ti tỹ ũ tỹ ẽg Senhor to há tũ ẽn ag vóg kónãn kãn jé. “Maranata,” he sóg tĩ, hã vỹ: ha kãtĩg, Senhor, he mũ, ãjag vĩ ki.
Ẽg Senhor tỹ Jesus mỹ sóg to vĩ tĩ, ti tỹ ãjag tar han jé.
Ãjag jé isỹ ãjag to há tãvĩ nĩ ki kanhrãn, ẽg tỹ Jesus Cristo ki ge kỹ nỹtĩn kỹ. Hã vẽ.
Paulo tỹ rá vẽ, ẽg régre tỹ Timóteo mré. Jesus Cristo hã ne inh fẽg', isỹ tỹ ti apóstolo jẽ jé, Topẽ tỹ inh kuprẽg kỹ. Isỹ Topẽ tũ ag mỹ rán vẽ, ẽmã tỹ Corinto tá, ga tỹ Grécia tá, ag mỹ, fag mỹ ke gé.
Ẽg jóg tỹ Topẽ jé ãjag tar han, ti jé ãjag krĩ kuprãg, ẽg Senhor tỹ Jesus Cristo ti ke gé.
Topẽ mỹ sóg vĩ há han tĩ, ẽg Senhor tỹ Jesus Cristo panh mỹ, ẽg jóg mỹ, ũ tỹ ẽg jagãgtãn tĩ ẽn mỹ. Ẽg vẽsỹrénh kỹ tóg ẽg krĩ tỹ kãnhvy' he tĩ. Ti hã mỹ sóg vĩ há han tĩ.
Ti hã ne inh vẽsỹrénh mũ ra inh krĩ tỹ kãnhvy' he tĩ', inh jagtar tĩn kỹ. Hã kỹ sóg inh kanhkã ag krĩ tỹ kãnhvy' he tĩ gé, ag kã ũ tỹ nén ũ jagy vég mũ ra.
Cristo jagtar ja ẽn ri ke pẽ ve mág sóg, hã kỹ Cristo tóg inh krĩ kufy tỹ hẽn ri ke tỹ tũ' he tĩ gé sir.
Ãjag jagfy sóg jagtar tĩ, ãjag tỹ ti hã to tar nỹtĩn jé, ãjag krenkren jé. Topẽ tỹ isar han kỹ tóg inh kóm ãjag tar han ke mũ gé sir. Kỹ ãjag tóg inh kóm ti to krónh kenh ke tũ nĩ gé sir.
Ãjag ki sóg ẽkrén mág tĩ, hã ra sóg ki kanhró nĩ, Topẽ tỹ ãjag tar han ẽn ki. Ũri ãjag tóg hã ra inh mré jagtar nỹtĩ, hã kỹ Topẽ tóg ãjag krĩ tỹ kãnhvy' he tĩ gé, ti tỹ inh krĩ tỹ kãnhvy' he tĩ ẽn ri ke.
Inh kanhkã', ãjag mỹ sóg inh jagtar mág ja tó sór mũ. Ga tỹ Ásia tá sóg nén ũ jagy tãvĩ ve ja nĩ, kỹ sóg: “ũri inh hỹn kren mãn ke tũ nĩ ha,” he ja nĩ.
“Ag tỹ isén ke hỹn,” he sóg mũ vẽ. Ẽn kã sóg Topẽ hã mĩ ẽkrég mũ sir. “Ti hã ne inh kren han ki kanhró nĩ',” he ja inh nĩ. “Ũn kãgter mũ ag rĩnrĩn mãn ki kanhró tóg nĩ, kỹ tóg inh kren han ki kanhró nĩ gé,” he ja inh nĩ.
Kỹ tóg inh kren han ja nĩ, iser kren mũ ẽn kã. Kỹ tóg kejẽn inh kren han mãn ke mũ gé. Ti hã mỹ sóg to vĩ tĩ, ti hã tỹ ijy nĩgãn jé.
Kỹ iso Topẽ mré vĩm nĩ gé. Kỹ tóg ãjag vĩ mẽnh mũ. Kỹ ãjag tóg ti mỹ vĩ há han ke mũ gé, ũ tỹ hẽn ri ke ag mré hã, ti tỹ inh jagãgtãn ke to.
Ha vé, vẽjykre kuryj hã han sóg tĩ. Ki hã tó sóg tĩ gé. Topẽ jykre hã han sóg tĩ. Inh pijé isỹ vẽsóg ki nén to jykrén mũ ẽn han tĩ'. Topẽ hã ne isar han tĩ', isỹ ti jykre ki króm jé. Kỹ sóg ãjag mỹ ti jykre hã kãmén ja nĩgtĩ gé.
Tag hã rán isóg tĩ gé. Ti pijé mẽ jagy tĩ'. Ãjag tỹ ki kanhrãn kãn kỹ tóg há tĩnh mũ.
Sĩn kỹ ãjag tóg tag to jykrén há han tĩ, ũri. Kejẽn ãjag tóg to jykrén kãn ke mũ, ha vem nĩ. Kỹ tóg ẽg Senhor tỹ Jesus kurã ẽn kã ẽg mỹ sér tĩnh mũ, ẽg tỹ jagnẽ ven kỹ.
Tag to jykrén kỹ sóg ãjag ki jun kren ja nĩgtĩ. Isỹ ãjag ki jun ke vẽ vẽ, isỹ ãjag tar han mãn jé.
Ãjag ve kar kỹ sóg ga tỹ Macedônia ra tĩg ke mũ vẽ. Kar kỹ, isỹ tá kãtĩg mãn kỹ sóg ãjag ve mãn ke mũ gé vẽ, ãjag tỹ inh jagãgtãn kỹ inh mỹ isỹ nén ve sór mũ ven jé, isỹ ga tỹ Judéia ra tĩg há han ke to.
Hã ra tóg inh mỹ ki króm ke ja tũ nĩ. Hã kỹ sóg jun ja tũ nĩ. Kỹ inh mỹ kanhir kỹ ãjag mỹ: “kãtĩg jé sóg ke mũ,” he ja nĩ'? Vó. Jykre régre han tũ sóg nĩgtĩ. Ũn jykre régre ag tỹ: “he,” he mũ ra ag tóg han sór tũ nĩgtĩ. Ge tũ sóg nĩgtĩ.
Topẽ hã ne inh jykre pir nĩ ki kanhró nĩ'.
Ti kósin jykre hã han sóg tĩ, Jesus Cristo jykre ti. Inh hã ne ãjag mỹ ti kãmén ja nĩ', Silas mré, Timóteo mré ke gé. Ti pijé ti tỹ: “he,” he mũ ra han ke tũ nĩ'.
Topẽ hã vỹ ẽg mỹ ẽg tỹ nén venh ke ti tó ja nĩgtĩ. Kỹ ẽg tóg ti kósin hã tugrĩn vég mũ sir. Kỹ ẽg tóg ti hã mỹ vĩ há han tĩ sir, to: “hã vẽ,” hen kỹ.
Topẽ hã ne Cristo tugrĩn isar han, ãjag mré hã. Ẽg kuprẽg tóg.
Kỹ tóg ẽg nĩgjẽg kỹ ẽg vin gé. Ti kuprĩg jẽnẽg tóg mũ ẽg mỹ. Ti tỹ ẽg nĩgjẽg hã vẽ. Ti kuprĩg tugrĩn ẽg tóg ki kanhró nỹtĩ, ti tỹ ẽg mỹ nén ũ há kar vin ke mũ ẽn ti.
Ha vé, ki hã sóg tó mũ, Topẽ hã ne ki kanhró nĩ'. Inh ón tĩ nĩ ra tóg inh vóg kónãn mũ vẽ. Isỹ ãjag to jũ tũ nĩ hã jé sóg ãjag tá jun ja tũ nĩ ver.
Inh pijé ãjag mỹ vĩ tar han sór mũ'. Jesus hã ki ãjag ge kỹ nỹtĩ. Ti hã to tar ãjag nỹtĩ. Ãjag fe tỹ mrin ke han sór sóg mũ, hã jé sóg ãjag to vãsãn tĩ.
Hã kỹ sóg tag to jykrén ja nĩ, ha mẽ: “ag kanẽ jun mãn sór tũ inh nĩ,” he sóg, “hã kỹ sóg ag venh tĩg ke tũ nĩ ver,” he sóg ãjag to.
Ha mẽ, isỹ ãjag kanẽ jun kỹ ũ nỹ hỹn inh fe tỹ mrin kenh mũ'? Tũ ti tĩ.
Hã kỹ sóg ãjag mỹ vẽnh rá ẽn jẽnẽ gé, ãjag tỹ inh kanẽ jun tũ nĩn jé gé, sỹ ãjag ki jun kỹ. Inh mỹ tóg há tĩnh mũ, ãjag tỹ inh fe tỹ mrin ken kỹ. “Ag tỹ inh fe tỹ mrin ke kỹ tóg ag mỹ sér tĩ gé,” he sóg tĩ, ãjag to.
Sỹ ãjag mỹ carta ẽn rán mũn kã sóg fỹ. Ãjag tugrĩn sóg kanẽ jur, ãjag tugrĩn sóg vẽnh mỹ en. Inh pijé ãjag kanẽ jun sór ja nĩ'. Isỹ ãjag to ha pẽ nĩn kỹ sóg ãjag mỹ vẽnh rá ẽn han ja nĩgtĩ, ãjag tỹ isỹ ãjag to há nĩ tag ki kanhró nỹtĩn jé.
Ha mẽ, ãjag kã mĩ ũ tóg ãjag kanẽ jun ja nĩ. Ti pijé isavĩn kanẽ jun ja nĩ'. Ãjag kar kanẽ jun ja tóg nĩ. Hẽn ri ke mũn sóg tó há han ja tũ nĩ, isỹ: “ãjag kar,” he kỹ. Ãjag kã mĩ ũn e kanẽ jun tóg hã ra, ti tỹ Topẽ vĩ mranh tugrĩn.
Kỹ ãjag tóg hur ti mỹ vĩ kónãn. Ha ti tovãnh, gen kỹ.
Vãhã ti mỹ vẽnh pãte fón nĩ. Ti mỹ vẽnh vĩ há hã tóm nĩ. Ke tũ nĩ mũ ra ti fe kaj tóg ti tén ke mũ, ha vem nĩ.
Hã kỹ sóg ãjag mỹ: ti mỹ ven nĩ, ãjag tỹ ti to há nỹtĩ ti, he mũ ha.
Isỹ ãjag tỹ inh vĩ kri fig mũ ẽn ve sór ja vẽ, hã jé sóg ãjag mỹ vẽnh rá ẽn jẽnẽ ja nĩ, mỹr, ha mẽ.
Ãjag tỹ ũ mỹ vẽnh pãte fón kỹ sóg ti mỹ vẽnh pãte fón ke mũ gé. Kỹ sóg Cristo rĩnve ti mỹ vẽnh pãte fón mũ, ãjag jagãgtãn kỹ.
Satanás tỹ ẽg tỹ hẽ ri ke tũ nĩ jé sóg vẽnh pãte fón mũ. Nén kórég tỹ ẽg kókén sór mũ ẽn ki kanhró ẽg tóg nỹtĩ.
Ha vé, isỹ ẽmã tỹ Trôade tá jun kỹ sóg tá ke ag mỹ Cristo kãme sér ẽn tó ja nĩgtĩ. Kỹ ag tóg jẽmẽ há han ja nĩgtĩ, ẽg Senhor tỹ ag krĩn kỹ.
Hã ra sóg ẽg mré ke tỹ Tito ve ja tũ nĩ, tá. Isỹ tá ti venh ke vẽ vẽ. Hã ra tóg ki tũ nĩ, isỹ tá jun mũ ra. Hã kỹ sóg ti to krĩ kufy nĩ ja nĩgtĩ. Hã kỹ sóg ag mỹ: “isĩg ke vẽ,” he kỹ tĩg ja nĩ sir, ga tỹ Macedônia ra, ti nón.
Hã ra sóg Topẽ hã mỹ vĩ há han tĩ. Ti hã ne inh jẽnẽ', isỹ ẽmã kar mĩ tĩg jé, Cristo tugrĩn. Kỹ vẽnh kar tóg ti tỹ tỹ ũn mág pẽ nĩ hã vég tĩ, ag tỹ inh jykre jagma ẽvãnh kỹ. Hã kỹ vẽnh kar tóg ti ki kanhrãn mũ sir, isỹ ag mỹ ti tón kỹ. Kỹ tóg ag mỹ nén ger há kãfór nĩ, ti vĩ ti.
Nén ger há tóg vẽnh kar kri rũm ke tĩ. Cristo kãme vỹ ge nĩ. Topẽ ki kanhrãn vỹ ge nĩ. Vẽnh kar mỹ sóg ti vĩ tó tĩ, ũn krenkren mũ ag mỹ, ũn vãgfor kỹ nỹtĩ ag mỹ ke gé.
Ũn vãgfor kỹ nỹtĩ ag tỹ mẽg mũ ra kri fig tũ nĩn kỹ ag tóg nũgme ki vár ke mũ. Kỹ inh vĩ tóg ag mỹ nén ũ ter ger gy ẽn ri ke nĩ. Ag jãvo ũn krenkren mũ ag vỹ kri fi kỹ rĩnrĩr ke mũ. Kỹ tóg ẽg tỹ nén ger há mẽ kỹ ẽg fe tỹ mrin ke ẽn kãfór nĩ. Hã ra ẽg pijé vẽsóg ki vẽnh rãnhrãj tag han há nỹtĩgtĩ'.
Ha vé, ũ ag tóg Topẽ vĩ kãmén to jãnkamy ve sór tĩ, ke tũ nĩ kỹ ag tóg vẽsỹ ũn mág han tĩ. Ag jãvo inh pijé ti kaja ve sór tĩ'. Inh pijé vẽsỹ ũn mág han mũ'. Cristo ki rã kỹ sóg Topẽ rĩnve ti kãmén tĩ. Jykre pir han sóg tĩ mỹr. Ũ tỹ inh jẽnẽg mũ vỹ tỹ Topẽ ti nĩ.
Kỹ inh mỹ: tỹ sóg ũn há nĩ, he mũ'? Vó. Inh pijé ãjag mỹ carta to vĩ mũ', ãjag tỹ iso: “ũn há vỹ tỹ ti nĩ,” he jé.
Ãjag hã vỹ tỹ iso carta há tag ri ke nỹtĩ. Ãjag mĩ sóg ẽkrég tĩ, kỹ sóg vẽnh kar mỹ ãjag kãmén tĩ. Inh hã ki ag tóg ãjag jykre há vég tĩ. Kỹ ag tóg isỹ tỹ ũn há nĩ ẽn ki kanhrãn mũ sir. Hã ki ãjag tóg iso carta ri ke nỹtĩ.
Ãjag mỹ sóg Cristo jykre kãmén ja nĩ, kỹ ãjag tóg mĩ mũgtĩ. Kỹ vẽnh kar tóg ãjag jykre há vég mũ sir. Kỹ ãjag tóg tỹ Cristo tỹ carta rá ri ke nỹtĩ. Hã ra ti pijé caneta tỹ rán kỹ nĩ'. Ti pijé pó kri rán kỹ nĩ'. Topẽ kuprĩg tỹ tóg rán kỹ nĩ, ũn rĩr nĩ ẽn kuprĩg tỹ.
Topẽ hã vỹ Cristo tỹ isar han mũ.
Inh pijé vẽsóg ki nén ũ há to jykrén ki kanhró nĩ'. Inh pijé vẽsóg ki nén ũ há han ki kanhró nĩ gé'.
Ti hã ne inh krĩn tĩ', isỹ ti jykre tãg kãmén jé. Vãhã tóg ẽg mỹ ti kuprĩg jẽnẽg mũ. Vẽjykre tãg to ken hã vẽ, hã vỹ: Topẽ kuprĩg tỹ ẽg krĩn mũ, he mũ. Ha vé, Topẽ kuprĩg vỹ ẽg rĩn tĩ. Jãvo vãsỹ Topẽ jykre si vỹ ẽg tén ke ja nĩgtĩ, ẽg tỹ mranh kỹ.
Moisés vỹ Topẽ jykre si ẽn tỹ pó kri rán ja nĩ, ũ tỹ ẽg tén mũ ẽn ti. Ti tỹ rán kar kỹ ti kakã tóg jẽngrẽ nĩ ja nĩ. Kỹ tóg Judeu ag tỹ ki ẽvanh sór mũ ra vẽnh mỹ tĩ ja nĩ. Hã ra tóg kejẽn tũ' he ja nĩgtĩ gé, ti kakã jẽngrẽ ẽn ti.
Kỹ ũ tỹ ũri Topẽ kuprĩg kãmén mũ ẽn hỹn tóg Moisés kakã jẽngrẽ kãfór nĩ.
Moisés jãvo sóg Topẽ tỹ ẽg mỹ vẽnh pãte fón ke ẽn hã tó tĩ. Hã kỹ inh sĩnvĩ tóg Moisés sĩnvĩ kãfór pẽ nĩ.
Kỹ vãsỹ nén sĩnvĩ ẽn tóg vãhã ẽg mỹ sĩnvĩ tũ nĩ ha, ẽg tỹ ũ tãg tag sĩnvĩ ve kỹ, ũ tãg jẽngrẽ tag ti.
Vãsỹ rán kỹ nĩ ja ẽn tóg tũ' he ja nĩ. Ti jãvo isỹ vẽjykre tó mũ tag vỹ tũ' henh ke tũ pẽ nĩ. Hã kỹ tóg ũn si sĩnvĩ ẽn kãfór nĩ.
Ẽg tỹ tag venh ke jãvãnh sóg mũ mỹr. Hã kỹ sóg vẽnh kar mỹ jamã há ra tó mũ. Inh pijé to mỹ'ãg mũ'.
Moisés tóg kur tỹ vẽnh pugrĩn ja nĩ, Israel ag tỹ ti kakã jẽngrẽ tỹ komẽr hã tũ' he mũ tag vég tũ nĩ jé.
Hã ra ag tóg ũri ki kagtĩg nỹtĩ gé ver. Kyvó ri ke ag nỹtĩ, kutu, Israel ag. Ag tỹ vãsỹ rán kỹ nĩ ẽn to ke mũ ra tóg ag mỹ Moisés vẽnh pugrĩn kỹ nĩ ẽn ri ke nĩ. Ki kagtĩg ag nỹtĩ. Ũri ẽg tóg Cristo hã tugrĩn vãsỹ nén rán kỹ nĩ ẽn to jykrén há han mũ ha, ag jãvo.
Ag tỹ Moisés tỹ rá ẽn to ke mũ ra ag tóg to jykrén tũ nĩgtĩ.
Kejẽn ũ tóg ẽg Senhor ki rã mũ, ag kã mĩ ũ. Kỹ tóg vãhã ag tỹ ti vẽnh pugrĩ vym ri ke nĩ.
Hã kỹ tag tóg rán kỹ nĩ, ha mẽ: “Moisés tỹ ẽg Senhor mré vẽmén kỹ tóg ti vẽnh pugrĩ tỹ vym ke ja nĩgtĩ,” he ja tóg nĩ. Topẽ kuprĩg to ken hã vẽ, ẽg Senhor kuprĩg hã vẽ. Ti hã ne ẽg kygvãn ke mũ', ẽg tỹ ti vĩ ki króm há han ke to.
Kỹ ẽg tóg ẽg Senhor jẽngrẽ sĩnvĩ ẽn ve há han mũ. Ẽg tỹ ẽg Senhor ki ẽvãnh kỹ ẽg tóg ti ri ke nỹtĩnh ke mũ gé. Komẽr hã ẽg tóg ve ũ han ke mũ, ti ve sĩnvĩ ẽn ri ke, ti jykre sĩnvĩ ẽn ri ke.
Topẽ tỹ inh mỹ vẽnh rãnhrãj nĩm jan hã vẽ. Kỹ tóg inh jagãgtãn mũ gé, isỹ ti rãnhrãj to krónh ke tũ nĩ jé.
Hỹ, ũ ag tóg nén tỹ ẽg mỹ'ãg han tĩ ẽn han tĩ, kuty tá, ũ tỹ ag vég tũ nĩn jé. Vẽjykre tỹ ge tovãnh kãn inh huri. Ón kỹ sóg: “Topẽ vỹ tag tó ja nĩ,” he tũ nĩgtĩ gé. Ki hã sóg tó tĩ. Ũ tỹ isugnỹm mũ ẽn vỹ ki kanhrãn kãn ke mũ, inh jykre ki.
Kỹ ũ tóg kejẽn isỹ Jesus kãme sér tó mũ ẽn ki kagtĩg nỹtĩ. Ag mỹ tóg nén ũ péju kỹ nĩ ri ke nĩ. Ũ tỹ vãgfor kỹ nỹtĩ ag vẽ, hã kỹ ag tóg ki kanhrãn tũ nĩgtĩ.
Kyvó ag nỹtĩ. Krĩ tũ ag nỹtĩ. Jesus ki ge sór tũ ag nỹtĩ, Satanás tỹ ag kyvó han ti kỹ. Ẽprã pã'i ag kri ke vỹ tỹ ti nĩ, Satanás ti. Ti tỹ ag kyvó han kỹ ag tóg Cristo kãme tag to jykrén tũ nĩgtĩ. Ti jẽngrẽ vég tũ ag tóg nĩgtĩ, ti sĩnvĩ ti. Cristo hã vỹ tỹ Topẽ kãnhvég ri ke nĩ, ti ve ri ke.
Inh pijé inh jykre kãmén tĩ'. Jesus Cristo hã kãmén sóg tĩ, ti tỹ tỹ ẽg Senhor nĩ ti. Jãvo sóg tỹ ãjag camarada ri ke nĩ, isỹ Jesus to há nĩn kỹ.
Ha vé, ũ tỹ kutyg mũ ra kurãg han mũ ẽn tóg ẽg ki kurã han mũ gé sir, hã vỹ: Topẽ he mũ. Ẽg tỹ Cristo ve kỹ ẽg tóg Topẽ ki kanhrãn tĩ. Topẽ ve hã pẽ ti nĩ. Ẽg ki kurã to ken hã vẽ, hã vỹ: Topẽ ki kanhró, he mũ.
Ẽg tỹ tỹ ẽprã ke nỹtĩ hã ra tóg ẽg kanhrãn sór tĩ. Kỹ tóg ẽg tỹ go'or tỹ kukrũ kã ki jãnkamy e vin ẽn ri ke nĩ. Ẽg hã vỹ tỹ go'or tỹ kukrũ ẽn ri ke nỹtĩ. Krój ẽg nỹtĩ, inh ke gé. Ẽg pijé tar nỹtĩ'. Ũ tỹ ẽg tar han mũ vỹ tỹ Topẽ ti nĩ.
Inh krój nĩ ra Topẽ tóg isar han tĩ. Nén kar tóg inh kutãn tĩ, hã ra inh pijé to krĩ kufy han tĩ'. Kejẽn tóg inh jykre tũ tĩgtĩ, kỹ tóg isỹ: hỹ mỹ vỹ? he ja há tĩgtĩ. Hã ra inh pijé to krónh ke tĩ'.
Inh vóg kónãn ag tóg tĩ, hã ra Topẽ pijé isovãnh tĩ'. Inh rỹnh ag tóg tĩ, hã ra ag pijé isén tĩ'.
Kurã kar ki sóg Jesus vẽsỹrénh ẽn ri ke han tĩgtĩ. Hã tugrĩn vẽnh kar tóg Jesus rĩr nĩ tag venh ke mũ gé, inh vẽsỹrénh tugrĩn.
Kurã kar ki sóg ter kren tĩ, Jesus tugrĩn. Hã ki Jesus rĩr nĩ tóg inh ki ve há tĩ, inh fár vag ke mũ ra.
Iser kren mũ ra ãjag tóg tar nỹtĩ jãvo. Rĩnrĩr ãjag nỹtĩ.
Tag vỹ Topẽ vĩ ki rán kỹ nĩ, ha mẽ: “Topẽ vĩ kri nĩm inh, hã kỹ sóg tó,” he ja tóg nĩgtĩ. Topẽ vĩ tag hã vỹ inh jykre han tĩ, hã kỹ sóg tó tĩ gé.
Topẽ tóg ẽg Senhor tỹ Jesus rĩn mãn ja nĩ'. Ẽn vỹ inh rĩn mãn ke mũ gé, ki kanhró sóg nĩ. Kurã ẽn kã tóg ãjag mré inh jé prẽr ke mũ, ẽg tỹ ti mỹ vẽnh ven jé.
Ãjag tugrĩn sóg ti jagy tag ve kãn tĩ. Kỹ komẽr hã ũn e tóg Topẽ tỹ ag jagãgtãn tag mẽnh ke mũ. Vẽnh grun jé ẽg tóg ke mũ. Kỹ ũn e tóg sir ti mỹ vĩ há han ke mũ. Topẽ tỹ tỹ ũn mág nĩn hã vẽ.
Hã kỹ sóg to krónh ke jãvãnh nĩ. Ha vé, inh fár tag tóg krój nĩ. Komẽr hã tóg ter sór mũ, ti vag jé. Hã ra inh kuprĩg tóg tar nĩ jãvo. Kurã kar ki sóg vẽnh han mãn tĩ, Topẽ tỹ isar han kỹ.
Tag ki sóg ti jagy vég tĩ, hã ra tóg inh mỹ kãnhvy nĩ. Tũ' he jé tóg ke mũ. Tá ẽg tóg nén ũ há tãvĩ venh ke mũ, ẽg tỹ tag ki ti jagy ve ja tugrĩn. Ki kagtĩg ẽg nĩ ver, hã ra tóg há tãvĩ nĩnh mũ.
Hã ve sór inh nĩ, hã mĩ sóg ẽkrég tĩ. Hã kỹ sóg ẽg tỹ nén ũ vég mũ tag to jykrén sór tũ nĩgtĩ. Tũ' he jé tóg ke mũ. Ẽg tỹ ũri nén ũ vég tũ ẽn hã vỹ tũ' henh ke tũ nĩ.
Ẽg fár vỹ ẽg pãjó ri ke nĩ. Tũ' he jé tóg ke mũ. Hã ra Topẽ ne ẽg mỹ ĩn tãg ri ke han ke mũ', kanhkã tá'. Hã ra tóg ẽg tỹ tag ki ĩn han ri ke tũ nĩ. Tũ' henh ke tũ tóg nĩ.
Tag ki ẽg tóg vẽsỹrénh tĩ. Kỹ tóg ẽg tỹ kanhkã tá ẽg jamã tãg ẽn venh há tĩ. Kỹ tóg ẽg tỹ kur tãg tu ri ke nĩ.
Ẽg tỹ kur tu kỹ ẽg kator tũ nỹtĩ. Kanhkã tá ẽg jamã vỹ ẽg mỹ kur ri ke nĩ, ẽg tỹ ẽg fár tãg tun kỹ.
Ha vé, tag ki ẽg tóg vẽsỹrénh tĩ, ẽg ter jãvãnh nỹtĩn kỹ. Ẽg mỹ tóg ẽg rĩr tag hã tỹ kanhkã tá jun há tĩ vẽ. Ẽg tỹ ẽg fár tãg ve kỹ ẽg fár si tóg tũ' henh mũ, ẽg ter tũ ra.
Ẽg tỹ kanhkã tá ẽg fár tãg ve jé Topẽ tóg ẽg mỹ vẽjykre nĩm. Hã jé tóg ẽg mỹ ti kuprĩg jẽnẽ gé.
Hã kỹ tóg inh mỹ sér tĩ. Ẽg tỹ ga kri mũn kỹ ẽg tóg ẽg Senhor vég tũ nĩgtĩ ver.
Ẽg tỹ ti vég tũ ra ẽg tóg ti vĩ kri fig tĩ.
Kỹ sóg kanẽ jur mãn tũ nĩ ha. Isỹ inh fár tỹ pãjó ri ke tag tovãnh há tóg tĩ, isỹ ẽg Senhor mré nĩ jé, inh jamã pẽ tá.
Hã kỹ sóg vãsãn tĩ, inh jykre tỹ ti mỹ há nĩ jé, tag ki, tá ke gé.
Ha vé, ẽg kar vỹ Cristo mỹ vẽnh ven ke mũ, ti tỹ ẽg jykre tugnỹm jé. Kỹ tóg ẽg mỹ ẽg kaja ti nĩm ke mũ. Ũ tỹ tag ki nén (ũ) há han mũ ẽn tóg ti tũ kaja venh ke mũ gé, kỹ ũ tỹ tag ki nén ũ kórég han mũ ẽn ag tóg ag vẽsỹrénh venh ke mũ gé sir.
Ha vé, ẽg Senhor kamẽg sóg tĩ, hã kỹ sóg ẽprã ke ag mỹ ki hã tó tĩ, ag tỹ ti ki ge jé. Topẽ hã ne inh ki kanhró kar nĩ'. Kỹ ãjag hỹn inh jykre ki kanhró nỹtĩnh ke mũ gé, ãjag tỹ sỹ nén han mũ tugnỹm kỹ.
Inh pijé ãjag mỹ: “ũn mág vỹ tỹ inh nĩ,” he sór tĩ'. Hã ra sóg ãjag mỹ vẽnh kãmén mũ, ti tỹ ãjag mỹ sér tĩ jé, ãjag tỹ iso: “jykre há tãvĩ ti nĩ,” he jé. Tag tóm nĩ, ũ tỹ vẽsỹ ũn mág han sór mũ ag mỹ. Ũ tỹ ge jykre vỹ sĩnvĩ nĩ ve nĩ. Hã ra tóg ẽg tỹ ve há han kỹ kórég nĩ.
Ha vé, krĩ tũ inh nẽji nĩ. Topẽ jykre han tugrĩn sóg krĩ tũ nĩ ve nĩ. Kejẽn sóg krĩ há han tĩ gé. Ãjag tugrĩn ke vẽ, inh krĩ há ti.
Cristo hã vỹ tỹ inh fe nĩ, hã kỹ sóg vẽnh kar to há nĩ. Tag to sóg jykrén mũ, ha mẽ: vẽnh kar jagfy tóg ter ja nĩ, Cristo ti, kỹ ẽg kar jykre pãno vỹ tũ' he mũ sir.
Ti hã ne vẽnh kar jagfy ter ja nĩ'. Hã kỹ ẽg pijé tỹ vẽsũ nỹtĩ', ũri'. Ti tũ vỹ tỹ ẽg nỹtĩ. Ẽg jagfy tóg rĩr mãn ja nĩ gé. Kỹ ti hã ne ẽg mỹ ẽg tỹ nén han ke mũ ẽn tó tĩ', ũri'.
Vãsỹ ẽg tóg, ẽg tỹ vẽsóg ki nén ũ to jykrén kỹ ẽprã ke jykre to: “tag vỹ há nĩ, tag vỹ kórég nĩ,” he ja nĩgtĩ. Ũri ẽg tóg, vẽsóg ki tag to jykrén mãn ke tũ nĩ ha. Cristo to ẽg vẽsóg ki jykrén mãn ke tũ nĩ gé.
Hẽ ri ken kỹ? Cristo tỹ ẽg han mãn kỹ mỹr. Ti ki ge kỹ ẽg nỹtĩ, hã kỹ tóg ẽg han mãn ja nĩ. Ẽg jykre pãno tóg tũ tĩ ha. Ũri ẽg tóg tỹ ũn tãg nỹtĩ ha, ẽg krĩ, ẽg jykre ti ke gé.
Topẽ tỹ nén han mũn hã vẽ. Topẽ kato vãsãn ja ẽg nĩgtĩ vẽ, hã ra ẽg tóg ũri tỹ Cristo mré ke nỹtĩ ha. Kỹ tóg ẽg mỹ vẽnh rãnhrãj tag nĩm mũ gé sir, ẽg tỹ vẽnh kar mỹ: tỹ Cristo mré ke nỹtĩm nĩ, he jé.
Ha vé, Topẽ vỹ Cristo jẽnẽ, ẽg tỹ ti ki ge jé. Kỹ tóg ẽg tỹ ti vĩ mranh tỹ tũ' he mũ gé sir, ẽg tỹ ti kaja kórég vég tũ nĩ jé. Kỹ tóg ẽg mỹ: “ha vẽnh kar mỹ tó, isỹ ag to há nĩ sór mũ ti,” he ja nĩ gé.
Cristo hã ne inh jẽnẽg mũ', isỹ ti jiji tó jé. Kỹ Topẽ tóg vẽnh kar jyvẽn tĩ. Hã kỹ sóg, Cristo jiji tó kỹ ãjag mỹ: “Topẽ to há nỹtĩm nĩ, ti kato vãsãn mãn sór tũg nĩ,” he mũ.
Jesus pijé Topẽ vĩ mranh ja nĩgtĩ'. Hã ra tóg ẽg tỹ ti vĩ mranh ja ẽn kajãm kãn. Kỹ tóg ẽg mỹ Topẽ jykre kuryj ẽn nĩm mũ sir, ẽg jagfy kajãm kar kỹ.
Topẽ mré sóg rãnhrãj tĩgtĩ. Hã kỹ sóg ãjag jyvẽn mũ, ãjag tỹ Topẽ vĩ ki króm jé. Ãjag tỹ ti vĩ ki króm tũ nĩn kỹ tóg fagrĩnh mỹ ãjag jagãgtãn mũ.
Ti hã ne tóg: “sỹ ãjag jagãgtan ke kurã ki sóg ãjag tỹ inh mỹ nén to vĩ mũ ẽn han ke mũ,” he mũ. “Ãjag krenkren ke kurã ki sóg ãjag krenkren han ke mũ,” he ja tóg nĩ, Topẽ ti. Ũri ke vẽ.
Kỹ sóg nén ũ vẽnh mỹ han tũ nĩgtĩ sir, ũ tỹ inh rãnhrãj to vĩ tũ nĩ jé.
Vẽjykre há mĩ sóg tĩ mỹr, isỹ tỹ Topẽ camarada jẽn kỹ. Kỹ inh jykre tóg vẽnh kar mỹ ve há tĩ. Isỹ nén ũ jagy vég mũ ra sóg ti to krónh ke tũ nĩgtĩ, ijagtar nĩ ra, inh kanẽ jur mũ ra.
Kejẽn ag tóg inh mrãnmrãn tĩ. Vẽseja kã tá ag tóg inh fón tĩ. Vẽnh kar tóg kejẽn inh kri rũm ke tĩ. Kejẽn sóg inh rãnhrãj tỹ inh kutãn to jagtar tĩ. Kejẽn sóg nũr tũ nĩgtĩ. Kejẽn sóg vẽjẽn vég tũ nĩgtĩ.
Isỹ ti jagy vég mũ hã ra ijykre tóg tỹ ũn há nỹ. Topẽ vĩ ki kanhró mág sóg nĩ. Vẽnh kar to sóg fe nĩ. Vẽnh kar mỹ sóg komẽr hã vĩ tĩ, vẽnh kar tỹ isỹ tỹ Topẽ camarada jẽ tag ki kanhrãn jé. Topẽ kuprĩg vỹ tỹ inh jagrẽ nĩ. Hã kỹ sóg vẽjykre kuryj to tar nĩ.
Topẽ hã ne isar han'. Ti hã ne inh mỹ ti jykre kuryj nĩm'. Kỹ tóg tỹ isỹ tỹ rárá jafã nĩ, Topẽ jykre há ẽn ti. Inh kren han tóg, ti tỹ inh mỹ vẽjykre kuryj nĩm ti kỹ. Kỹ ag tóg, ti jykre hã tugrĩn ag jykre kórég vég tĩ gé.
Kejẽn ag tóg inh mỹ vĩ há han tĩ. Kejẽn ag tóg iso é he tĩ. Kejẽn ag tóg iso ti kórég kar tó tĩ. Kejẽn ag tóg iso nén ũ há tó tĩ. Kejẽn ag tóg iso: “ti ón nẽ,” he tĩ. Hã ra sóg ón vãnh nĩgtĩ.
Ũ tóg ag kã mĩ inh ki kagtĩg nỹtĩ ve nĩ. Hã ra vẽnh kar tóg inh ki kanhró nỹtĩ. Ter kren tỹ hẽn ri ke han sóg tĩgtĩ. Hã ra sóg rĩr tĩ nĩ ver. Inh vóg kónãn ag tóg tĩ. Hã ra ag tóg isén ja tũ nĩ.
Inh fe kaj tóg tĩ. Ge ra tóg inh mỹ sér tĩ. Jagtar sóg tĩ. Hã ra sóg ũ tỹ hẽn ri ke ag jagãgtãn tĩ, ag mỹ Topẽ vĩ tón kỹ. Nén ũ tỹ isóg tũ tũ nĩ. Hã ra Topẽ tỹ ẽg mỹ nén nĩm mũ ẽn kar vỹ tỹ isũ nỹtĩ.
Ãjag hã mỹ sóg ijagtar tag kãmén mũ. Tó kãn sóg mũ, isỹ ãjag to há tãvĩ nĩn kỹ. Ãjag hã to sóg fen mág kỹ nĩ.
Inh pijé ãjag to kórég nĩ'. Ãjag hã ne iso há tũ nỹtĩ ve nĩ'.
Inh krẽ ri ke ãjag nỹtĩ. Hã kỹ sóg ãjag mỹ: “isỹ ãjag to há kóm iso há nỹtĩm nĩ, iso fe mág nỹtĩm nĩ,” he mũ.
Ũ tỹ Jesus ki rã tũ mré jykrén sór tũg nĩ. Tỹ ti ẽg mré ke tũ nĩ. Kỹ ũn jykre pãno ag mré jykrén sór tũg nĩ gé. Kurã pijé tỹ kuty mré ke nĩ'.
Cristo pijé Japo mré jykrén tĩ'. Kỹ ũ tỹ ti ki rã kỹ jẽ pijé ũ tỹ ti ki rã tũ mré jykrén há nĩnh mũ'.
Kỹ Topẽ ĩn pijé tỹ ón kỹ topẽ ĩn nĩ'. Ha vé, Topẽ ĩn vỹ tỹ ẽg nỹtĩ, ũn rĩr nĩ ẽn ĩn. Ti hã ne: “ag ki sóg ijamã han ke mũ,” he ja nĩgtĩ.
Kỹ tóg: “ag ré kỹ mũm nĩ, vyr mỹ nỹtĩm nĩ. Vẽjykre kavéj han tũg nĩ, kỹ sóg tỹ ãjag mré ke nĩnh mũ,” he mũ gé.
“Ãjag jóg vỹ tỹ inh nĩnh mũ, kỹ ãjag tóg tỹ inh krẽ nỹtĩnh mũ, he tóg, ẽg Senhor ti, ũ tỹ nén ũ kar han ki kanhró ẽn ti,” he ja tóg nĩgtĩ, Topẽ vĩ rán ki.
Inh kanhkã', inh fe vỹ tỹ ãjag nỹtĩ. Topẽ tóg ẽg hã mỹ tó mũ, ti tỹ tỹ ẽg jóg mág nĩ tag ti. Ti ve jé ẽg tóg ke mũ. Hã kỹ ẽg nén ũ kavéj han ke tũ nĩ. To jykrén ke tũ ẽg nĩ gé. Topẽ tũ vỹ tỹ ẽg nỹtĩ, kỹ ẽg ti hã kamẽg ke mũ. Ti jykre kuryj ẽn mĩ mũm nĩ.
Iso fe mág han mãn nĩ, ha mẽ. Inh pijé, ũ mỹ vẽjykre pãno han sór tĩ'. Inh pijé, ũ krĩn kónãn sór tĩ'. Inh pijé, ũ tỹ nén ũ péju sór tĩ'.
Isỹ ãjag mỹ tag tó kỹ inh pijé ãjag to kórég nĩ'. Ãjag mré ke vỹ tỹ inh nĩ. Kỹ ẽg tóg jatun mỹ jagnẽ mré mũ mũ. Jagnẽ mré ẽg tóg kãgter ke mũ gé, hẽn ri ke mũn.
“Inh mỹ ag tóg vẽnh vĩ há tónh ke mũ,” he sóg tĩ ãjag to. Kỹ sóg vẽnh kar mỹ ãjag to: “há ag nỹtĩ,” he tĩ. Tag ki sóg ti jagy pẽ vég mũ. Hã ra sóg ãjag to krĩ kãnhvy nĩ ha, Tito tỹ inh mỹ ãjag tó tugrĩn. Kỹ tóg sir inh mỹ sér pẽ tĩ.
Ha vé, isỹ ga tỹ Macedônia tá jun kỹ sóg nén ũ tỹ inh krĩ kuprãg ke ve ja tũ nĩ. Tá sóg ti jagy ve mãn gé. Iso ag tóg rárá, kỹ sóg vẽnh mỹ en mãn gé sir.
Hã ra Topẽ tóg inh mỹ Tito jẽnẽ. Kỹ ti hã tóg inh krĩ tỹ kãnhvy' hé. Ũn vẽsỹrénh mũ ẽn mỹ tóg vĩ há han tĩ, hã kỹ tóg inh mỹ Tito jẽnẽ, ẽn kã.
Ti tỹ inh ki jun kỹ tóg inh mỹ vĩ há han. Kỹ tóg inh mỹ ãjag tỹ iso vĩ há han ja tag tó mũ gé sir. Ãjag tỹ inh ve sór mũ tag tó tóg mũ. Ãjag tỹ vẽjykre kórég to vẽnh mỹ en ẽn kãmén tóg mũ. Ãjag tỹ inh jagfy vẽnh vĩ tó sór mũ tó tóg mũ gé sir. Kỹ tóg inh mỹ sér pẽ tĩ sir.
Inh carta ẽn tỹ ãjag ki jun kỹ tóg ãjag fe kaj han. Ge ra tóg há nĩ. Kurã pir ki tóg ãjag fe kaj han. Kỹ ãjag tóg ãjag jykre kórég ẽn tovãnh ja nĩ. Hã kỹ tóg inh mỹ sér tĩ, ũri.
Hẽ ri ken kỹ? Ãjag fe kaj mỹ inh mỹ sér tĩ? Vó. Ãjag tỹ Topẽ mỹ vẽnh fẽg kỹ tóg inh mỹ sér tĩ. Kỹ inh carta tóg ãjag mỹ nén ũ kórég kãmén ja tũ nĩ.
Ẽg tỹ ẽg fe kaj tugrĩn Topẽ mỹ vẽnh fẽg kỹ ẽg tóg ẽg jykre kórég tovãnh kãn ke mũ. Kỹ ẽg kren ke mũ. Tag vỹ ẽg mỹ sér tĩ. Jãvo ẽg tỹ fe kaj ra ẽg jykre kórég tovãnh tũ nĩn kỹ ẽg ter pẽ han ke mũ sir.
Ha vé. Ãjag fe kaj tĩn kỹ ãjag tóg ãjag jykre tugnỹm mũ, Topẽ tỹ ãjag krĩn kỹ. Vẽjykre kórég ẽn to ãjag tóg jũ mũ. Ũn tỹ vẽjykre kórég han mũ ẽn mỹ ãjag tóg vĩ tar han. Há kar ti nĩ.
Isỹ ãjag mỹ carta ẽn rán kỹ sóg, ũ tỹ vẽjykre kórég han mũ ẽn tó ja nĩ. Hã ra sóg: “isỹ Corinto tá ke ag tỹ iso há nỹtĩ venh há tóg tĩ, Topẽ rĩnve,” he ja nĩ.
Hã kỹ inh krĩ tóg kãnhvy' he mũ sir, ũri, isỹ ãjag tỹ iso há nỹtĩ mẽn kỹ. Tito tóg ãjag to vĩ há han. Ti krĩ tỹ kuprã' he ja ãjag tóg nĩ. Kỹ tóg ti mỹ há tĩ.
Ti tĩg ke to hã sóg ãjag kãmén kãn ja nĩ. Hã ra ãjag tóg ti mỹ ki hã han ja nĩ. Inh kavénh ja tũ ãjag tóg nĩ. Kỹ Tito tóg ãjag jykre há ve ja nĩ gé.
Kỹ tóg kurã kar ki ãjag mĩ ẽkrég tĩ. Ãjag to tóg há tãvĩ nĩ. Ãjag tỹ inh vĩ kri nĩm mũ ẽn mĩ tóg ẽkrég tĩ. Kỹ ãjag nẽji ti kamẽg ja nĩ gé, isỹ ti jẽnẽn kỹ. Hã tó ja ti nĩ.
Kỹ tóg inh mỹ sér tĩ gé sir, ãjag tỹ inh vĩ ki króm kỹ.
Kỹ sóg ãjag mỹ Topẽ tỹ ga tỹ Macedônia tá ke ag tar han mũ tó sór mũ gé. Ag jagãgtar hã ra ag tóg Jerusalém tá ke ag jagãgtãn sór mũ, ag mỹ jãnkamy jẽnẽn kỹ.
Ha vé, Macedônia tá ag tóg ti jagy pẽ hã ve ja nĩgtĩ. Ge ra tóg ag mỹ sér tĩ. Jagãgtar ag nỹtĩ gé. Tỹ nén ũ mág tũ ag nỹtĩ. Hã ra ag tóg, ag mỹ sér nĩn kỹ vin mág pẽ han ja nĩgtĩ. Ag tỹ ra jãnkamy jẽnẽ sór vẽ.
Ha vé, ag jykre ve inh. Ag tỹ nén ũ tỹ vẽnh kãpãm ag tóg, ag jẽn mré hã.
Inh mỹ ag tóg: “ẽg tỹ ag mỹ jãnkamy jẽnẽ sór vẽ,” he mũ. “Ãjag tũ vỹ sĩ nĩ, kỹ tỹ vẽnh kãpãm tũg nĩ, he tũg nĩ ẽg mỹ,” he ag tóg. Ag tỹ Topẽ tũ ag mỹ nén ũ há han sór vẽ.
Kỹ ag tóg isỹ ag ki vẽjykre há ve sór mũ ẽn kãfór han. Ẽg Senhor mỹ ag tóg vẽnh vin. Kỹ ag tóg vãhã ẽg mỹ nén ũ há tãvĩ han mũ gé.
Kỹ Tito tóg ãjag ki jãnkamy sĩ vé huri, ti tỹ Jerusalém tá ke ag mỹ jẽnẽ jé. Kỹ sóg ti mỹ: “Corinto tá ke ag mỹ tó mãn nĩ, ag tỹ ag mỹ ag tũ vẽnh kãpãm jé, ẽg tỹ ũn jagtar ag mỹ ma mũ jé,” he mũ.
Ha vé, Jesus ki ge kỹ ãjag nỹtĩ. Vĩ há ãjag nỹtĩ. Ki kanhró mág ãjag nỹtĩ. Ũ jagãgtãn sór ãjag nỹtĩ. Jagnẽ to há ãjag nỹtĩ. Tag kar ki ãjag tóg ũn riko ri ke nỹtĩ. Kỹ nén ũ há tag han sórm nĩ gé, Tito tỹ ãjag ki nén venh ke mũ tag ti.
Ãjag tỹ nén vin sór mũ ẽn hã vin nĩ, ẽg tỹ ãjag jykre há ve jé. Inh pijé ãjag mỹ: “ker ag jagãgtãn tũg hẽ',” he mũ.
Ha vé, ẽg Senhor tỹ Jesus Cristo vỹ ẽg jagãgtãn ja nĩ gé. Kanhkã tá ti riko nĩ ja nĩgtĩ, hã ra tóg ti tỹ nén ũ ẽn tovãnh kãn. Ti tỹ ẽg jagfy jagtar tĩ jé tóg kãtĩg. Kỹ ẽg tóg ti jagtar tugrĩn riko nỹtĩ sir.
Kỹ sóg tag to jykrén, ha mẽ. Prỹg ti nĩ ha, ãjag tỹ ag mỹ jẽnẽnh ke tỹ vyrmỹ vin han vén kri. Ãjag hã ne to jykrén vén ja nĩgtĩ gé'.
Kỹ ãjag tỹ nén han vén ja ẽn han kãn nĩ, ũri. Ãjag tỹ vyrmỹ nén vin ja ẽn kri vin mãn nĩ, ag mỹ jẽnẽn jé.
Kỹ tóg Topẽ mỹ há tĩnh mũ. Ũ tỹ nén ũ mág vỹ nĩm mág han ke mũ. Ũ tỹ nén ũ sĩ vỹ sĩn kỹ nĩm ke mũ. Topẽ pijé ũ tỹ nén ũ sĩ nĩm mág han mũ ve sór mũ'.
Ti tỹ ãjag tỹ ũ jagãgtãn tugrĩn ãjag mỹ tũ tĩn kỹ tóg Topẽ mỹ ũ tĩ sir. Vẽnh kar tỹ nén ũ sĩ ve kỹ tóg há tĩ.
Ũri ãjag tũ tóg e nĩ, hã kỹ tóg ãjag tỹ ũn jagãgtar ag mỹ vẽnh kãpãm há tĩ. Kejẽn tóg ãjag mỹ tũ' henh ke mũ gé, kỹ ag tóg sir ãjag mỹ nén ũ vin ke mũ gé, vẽnh kato. Kỹ vẽnh kar vỹ jagnẽ ri ke nỹtĩ sir. Tag hã vỹ há nĩ'.
Hã kỹ tag tóg rán kỹ nĩ, ha mẽ: “ũ tóg vẽjẽn génh mág han ja nĩgtĩ, ũ tóg génh pir han ja nĩgtĩ gé. Hã ra tóg ũ tỹ génh pir han mũ ẽn mỹ tũ' he ja tũ nĩgtĩ gé,” he tóg mũ. Jagnẽ ri ke ag tóg nỹtĩ ja nĩgtĩ, vãsỹ.
Topẽ hã ne Tito krĩn, ti tỹ ãjag venh tĩg sór jé.
Kỹ tóg kãnhmar inh mỹ: “he,” hé, sỹ ti mỹ: “ha Corinto ra tĩg,” hen kỹ.
Kỹ sóg ti mré ẽg régre ũ jẽnẽ sór mũ gé. Jesus kãmén há han ti tĩ gé. Kỹ vẽnh kar ag tóg ti to vĩ há han tĩ gé.
Igreja krẽm ke kar vỹ ti hã kuprẽg, ti tỹ inh mré ẽg tỹ ũn jagãgtar ag mỹ nén jẽnẽnh ke mũ tag ki rĩr jé. Ẽg Senhor jykre há tỹ vẽnh ven hã jé ẽg tóg tag ki rĩr há han sór mũ. Kỹ tóg inh mỹ há tĩ gé, sỹ inh pir mỹ ki rĩr tũ nĩn kỹ.
Jãnkamy e vẽ, ẽg tỹ ma mũnh ke ti, kỹ tóg inh mỹ ũ tỹ tag to iso jykrén kónãn ha mẽ tĩ, isỹ inh pir mỹ ma tĩ mũ ra. Kỹ tóg inh mỹ há tĩ, ũ ag tỹ inh mré ki rĩr mũn kỹ.
Ẽg Senhor ne inh jykre há ki kanhró nĩ'. Kỹ tóg há tĩ gé, ãjag tỹ inh jykre há tag vég mũn kỹ.
Tito mré tóg ãjag ki jun ke mũ, ũ ẽn ti. Kar kỹ ẽg régre ũ vỹ tĩg ke mũ gé. Ẽg Senhor tũ ki rĩr há han tóg tĩ gé. Tag ve tỹ hẽn ri ke han inh huri. Kỹ tóg ãjag kãme mẽ kỹ ãjag ve sór mũ gé. Ãjag to tóg há tãvĩ nĩ gé.
Kỹ Tito ne, ãjag venh kãtĩg ke mũ'. Inh mré rãnhrãj tĩ vẽ. Kỹ tóg inh mré ãjag to vãsãn tĩ. Ti mré kãmũ tag ag vỹ tỹ ũn há nỹtĩ gé. Ũ tỹ igreja krẽm vẽnhmãn tĩ ag vỹ ag jẽgnẽ ja nĩ, ãjag to.
Ag tỹ ãjag ki junjun kỹ ag ki rĩr há han nĩ, ẽg mré ke kar tỹ ãjag jykre há ve jé. Vẽnh kar mỹ sóg ãjag to: “vĩ há tãvĩ han ag tóg tĩ,” he tĩ. Kỹ tóg há tĩ, ãjag tỹ inh vĩ tag to: hã vẽ, hen kỹ.
Kỹ ãjag tóg, ẽg tỹ Jerusalém tá Topẽ ki ge kỹ nỹtĩ ag mỹ nén jẽgnẽnh ke tag ki kanhró nỹtĩ, hã kỹ sóg tó mãn sór tũ nĩ.
Ag jagãgtãn sór ãjag tóg mũ, ki kanhró sóg nĩ. Hã kỹ sóg Macedônia tá ke ag mỹ tó tĩ. Ag mỹ sóg: “Grécia tá ke ag ne Jerusalém tá ke ag mỹ nén ũ jẽnẽ sór tĩ',” he tĩ. “Kri prỹg tóg nỹ ha,” he sóg tĩ, ãjag to. Kỹ ag tóg ke sór mũ gé sir, ãjag kóm.
Hã kỹ sóg ãjag mỹ ẽg régre ag jẽgnẽg mũ, ãjag tỹ inh vĩ ki kanhrãn jé. Kỹ ãjag tỹ nén ũ nĩm sór mũ ẽn vin kãn nĩ, ũri, kỹ sóg fagrĩnh mỹ vĩ ja tũ nĩnh mũ.
Hẽn ri ke mũn Macedônia tá ke ũ ag tóg, inh mré kãmũ sór mũ. Kỹ tóg, ãjag tỹ nén vin ja tũ nĩ kỹ inh mỹ'a tĩnh mũ, isỹ ón kỹ vĩ ja nĩn kỹ. Kỹ tóg ãjag mỹ'a tĩnh mũ gé sir.
Hã kỹ sóg to jykrén, sỹ ãjag mỹ ẽg régre tag ag jẽgnẽ jé. Vãsỹ ãjag tóg tó ja nĩ, ãjag tỹ nén vin sór mũ ẽn ti. Kỹ ha ké. Kỹ tóg e nĩnh mũ, jãnkamy ti. Kỹ tóg ve há tĩ, ti tỹ ãjag mỹ sér nĩ ti. Kỹ ũ tóg ãjag to: “ti mỹ ag mỹ há tũ ja? Hã kỹ ag mỹ nĩm sĩ han ja nĩ?” henh ke tũ nĩ.
Kỹ sóg: “ũ tỹ nén fy pir krãn kỹ tóg pin kỹ génh ke mũ gé. Ũ tỹ krãn mág mũ ẽn hã tóg génh mág han ke mũ gé sir,” he tĩ.
Kỹ ãjag tỹ nén to jykrén mũ ẽn hã vin nĩ, ãjag tỹ Jerusalém ra jẽnẽ jé. Mỹ sér nỹtĩm nĩ, ãjag tỹ ẽg mré ke ag jagãgtãn to. Kỹ tóg Topẽ mỹ há tĩnh mũ sir. Ũ tỹ ge to tóg há tãvĩ nĩ.
Kỹ Topẽ tóg ãjag mỹ nén vin mág han ke mũ gé, kurã kar ki, nén ũ tỹ ãjag mỹ tũ' he tũ nĩ jé. Kỹ ãjag tóg, ãjag tũ mág nĩn kỹ ũ jagãgtãn', ũ jagãgtãn' henh ke mũ sir.
Tag vỹ rán kỹ nĩ, ha mẽ: “ũn jagãgtar ag mỹ tóg vin mág han tĩ, kurã kar ki,” he tóg.
Ha vé, Topẽ ne ẽg mỹ nén ũ kar fy vin mũ', ẽg tỹ krãn jé. Kỹ tóg ẽg mỹ ẽmĩ han jafã nĩm mũ gé, ẽg tỹ ko jé. Kỹ tóg ãjag mỹ ãjag tỹ tỹ ũ jagãgtãn ke mũ ẽn ven mũ gé. Kỹ tóg nén ũ fy ri ke nĩ. Kanẽ há ri ke han jé tóg ke mũ gé, ãjag tỹ vẽjykre kuryj tag han kỹ, hã vỹ: jagnẽ jagãgtãn, he mũ.
Tag ki ãjag tóg riko nỹtĩnh ke mũ, ãjag tỹ vẽnh kar jagãgtãn kỹ. Kỹ ũn e ag tóg ẽg tugrĩn Topẽ to vĩ há han ke mũ.
Kỹ tóg ge nĩ. Ẽg tỹ Topẽ ki ge kỹ nỹtĩ ag jagãgtãn kỹ ẽg tóg ag jagtar tỹ tũ' he mũ. Tag tóg há tĩ. Kỹ ag tóg ẽg tỹ ag jagãgtãn tugrĩn Topẽ mỹ vĩ há han ke mũ gé sir.
Hã ki ag tóg ãjag tỹ Topẽ vĩ kri fig mũ vég mũ. Kỹ ag tóg tag to Topẽ to vĩ há han ke mũ gé sir, ha vem nĩ, ãjag tỹ ag jagãgtãn mág kỹ.
Kỹ ag tóg ãjag to Topẽ mré vẽmén ke mũ gé sir, ãjag to há tãvĩ nỹtĩn kỹ. Topẽ tỹ ãjag jagãgtãn hapẽ han mũ ẽn ve jé ag tóg ke mũ. Hã kỹ ag tóg ãjag ve sór ke mũ gé sir.
Topẽ ne ẽg mỹ nén ũ há tãvĩ vin tĩ mỹr'. Pijé kaja nĩ'. Ẽg jé ti mỹ to vĩ há han.
Ha vé, ãjag jyvẽn sór inh mũ, inh, hã vỹ: Paulo, he mũ. Sỹ ãjag mré nĩn kỹ sóg nẽji komẽr hã vĩ tĩ. Kỹ, isỹ kór há tá nĩn kỹ isóg nẽji vĩ jũ han tĩ, ãjag mỹ. Cristo ne komẽr hã vĩ tĩ'. Ũn há vẽ, Cristo ti. Ti jykre hã han sór inh nĩgtĩ.
Isỹ ãjag mỹ nén rán mũ tag jẽmẽm nĩ. Kỹ sóg ãjag ki jun kỹ vĩ jũ han ke tũ nĩ. Vĩ jũ han jé sóg ke mũ, ha vem nĩ, ũ tỹ iso: “ti tỹ vẽsóg ki nén to jykrén mũ ẽn hã han tóg tĩ,” he mũ ag mỹ.
Ẽprã ke vỹ tỹ inh nĩ, hã ra inh pijé vẽjykre kórég han tĩ'.
Vãsãn mág sóg tĩ, Topẽ jykre tar ẽn hã han jé. Kỹ tóg soldado tỹ rárá jafã ri ke nĩ, Topẽ jykre ti. Tỹ sóg ẽg kato tẽ mũ ag kókég tĩ, hã vỹ: isỹ ũ tỹ ẽg vĩ kato vãsãnsãn mũ ag vĩ tỹ tũ' he mũ, he mũ.
Ũ tỹ Topẽ kato vĩ sór mũ ag vĩ tỹ sóg tũ' he tĩ gé. Vẽsỹ ũn mág han sór ag tóg tĩ, Topẽ kato vãsãn kỹ. Tỹ tũ' he jé sóg ke mũ, Topẽ jykre tar hã tỹ.
Kỹ, sỹ ãjag tỹ Topẽ vĩ kri nĩm mũ ve kỹ sóg ũ tỹ ge mỹ vĩ jũ han ke mũ sir, ha vem nĩ.
Ãjag kã mĩ ũ tóg: “tỹ sóg Cristo mré ke nĩ,” he tĩ. Kỹ sóg tỹ ti mré ke nĩ gé, ãjag kóm.
Ẽg Senhor ne inh fẽg', sỹ ãjag jyvẽn jé. Ti pijé inh mỹ: “ha ag kóké,” hé'. Isỹ vẽso vĩ há han hã vẽ. Kỹ tóg inh mỹ'a tũ nĩ.
Sỹ ãjag jyvẽn sór vẽ. Inh pijé ãjag kanẽ jun sór mũ'.
Inh vẽnh rá ki inh nẽji ãjag mỹ vĩ tar han tĩ. Sỹ ãjag mré nĩn kỹ sóg nẽji krój nĩ ve nĩ.
Ha vé, isỹ rán mũ ri ke han jé sóg ke mũ, isỹ ãjag mré nĩn kỹ, ha vem nĩ.
Ãjag kã mĩ ũ tóg vẽso vĩ há han sór tĩ. Inh pijé ag ri ke nĩ'. Inh pijé tỹ ag mré ke nĩ gé'. Vẽsóg ki nén ũ to jykrén kỹ ag tóg: “tag vỹ há nĩ, tag vỹ há tũ nĩ,” he tĩ. Topẽ jykre ve sór tũ ag tóg nĩ. Ag tỹ vẽsóg ki nén to jykrén mũ hã tóg ag mỹ há tĩ. Krĩ tũ ag nỹtĩ.
Ag jãvo sóg Topẽ jykre vég tĩ, hã kỹ sóg ãjag mỹ: “inh jykre vỹ há nĩ,” he tĩ. Topẽ ne inh mỹ inh rãnhrãj ti nĩm, kỹ tóg inh mỹ: “ha Corinto tá ke ag ki rĩr,” he ja nĩgtĩ gé.
Inh pijé Topẽ tỹ inh mỹ vẽnh rãnhrãj nĩm ja ẽn pãtén tĩ'. Kỹ sóg pãtén ja tũ nĩ gé, sỹ ãjag mỹ vẽnh rá jẽnẽn kỹ. Inh hã ne ãjag mỹ Cristo kãmén vén ja nĩgtĩ'.
Hã kỹ sóg isũ tỹ ãjag jyvẽn tĩ. Ũ tũ pijé'. Inh pijé ũ rãnhrãj to: “isỹ han ja vẽ,” he mũ'. Ãjag tỹ Topẽ ki ge kỹ nỹtĩ to tar nỹtĩn kỹ sóg tỹ ũn mág tãvĩ nĩnh ke mũ gé, ãjag mré. Isũ hã vẽ, inh rãnhrãj hã vẽ.
Kỹ sóg ãjag jamã mã ra tĩg sór mũ gé, sỹ Cristo kãmén jé, ũ tỹ mẽ ja tũ ag mỹ. Sỹ tãtá ag mỹ kãmén kỹ sóg inhhã ki rãnhrãj mũ sir, ũ tỹ ag mỹ tá Topẽ vĩ kãmén ja tũ nĩn kỹ. Kỹ sóg inh rãnhrãj hã tugnĩn tỹ ũn mág jẽnh mũ. Ũ rãnhrãj tugrĩn ke tũ vẽ.
Hã ra tóg há tũ nĩ, ẽg vẽme tag ti. Ãjag tỹ ũn mág nĩ tó sór kỹ ẽg Senhor ti tóm nĩ.
Ẽg tỹ vẽso: “ũn há vỹ tỹ inh nĩ,” he mũ ra ẽg pijé tỹ ũn há nỹtĩ'. Ẽg Senhor tỹ ẽg to: “ũn há vỹ tỹ ti nĩ,” hen kỹ hã ẽg tóg tỹ ũn há nỹtĩ.
Krĩ tũ nĩ ve inh nĩ, isỹ vẽnh kãmén kỹ. Hã ra ãjag tóg iso fe nỹtĩ, kỹ tóg há tĩ.
Ãjag to sóg hapẽ nĩ, Topẽ tỹ ãjag to há nĩ ri ke. Hã kỹ sóg ãjag jyvẽn tĩ. Kỹ ãjag tóg tỹ ũn mén ke mũ fi ri ke nỹtĩ. Kỹ Cristo vỹ tỹ ãjag mén ke ri ke nĩ sir. Vẽnh prũg tag to sóg ãjag kãn sór mũ mỹr, ãjag jãnhkri nỹtĩ jé, tytãg tỹ ũ mré nỹ ja tũ fi jãnhkri ẽn ri ke.
Hã ra sóg ãjag to: “ag mỹ ti tovãnh sór tũ nĩ vỹ?“ he mũ. Pỹn vỹ ũn ve fi mỹ ón, Japo ti, ti jykre e nĩn kỹ. Kỹ fi tóg ti vĩ kri nĩm. Kỹ tóg ãjag mỹ ón sór mũ gé, ha vem nĩ, ãjag tỹ Cristo tovãnh jé, ãjag tỹ ti to tar nĩ ẽn to krónh ke jé.
Hã kỹ ãjag tóg ũ ag vĩ jẽmẽ sór mũ, ag tỹ ãjag mỹ ón kỹ Jesus tó kỹ. Ag tỹ isỹ ãjag mỹ nén tó tũ tó mũ ra ãjag tóg jẽmẽ sór tĩ. Ón kỹ jagrẽ vỹ ãjag mỹ há nĩ ve nĩ, Topẽ tỹ ãjag mỹ nĩm ja tũ ẽn. Ón kỹ topẽ vĩ vỹ ãjag mỹ mẽ sér tĩ ve nĩ, ãjag tỹ vãsỹ mẽ ja tũ ẽn.
Ón kỹ apóstolo ag ne ãjag mỹ vẽnh vĩ tag tó sór mũ'. Inh pijé tỹ ag krẽm ke nĩ', ha mẽ.
Vĩ sĩnvĩ han tũ inh nẽji nĩ, ag vĩ sĩnvĩ ri ke. Hã ra sóg nén tỹ hẽn ri ke ki kanhró nĩgtĩ. Tag ve ãjag tóg mỹr, ãjag tỹ inh vĩ mẽ kỹ.
Ãjag mỹ sóg Topẽ vĩ tó ja nĩgtĩ. Kỹ sóg ãjag ki ti kaja ve sór ja tũ nĩ. Vẽsỹ ũn sĩ han ja inh nĩ, sỹ ãjag mré nĩn kỹ, ãjag tỹ tỹ ũn mág nỹtĩ jé, isugrĩn. Kỹ inh mỹ Topẽ vĩ mranh'? Vó, vẽjykre há vẽ.
Ẽmã ũ tá Jesus ki ge kỹ nỹtĩ fag ne inh mỹ fag jãnkamy vẽnh kãpãm ja nĩ, sỹ ãjag mré nĩn kỹ. Fag tũ hã ko ja inh nĩ.
Kỹ, isỹ jãnkamy ve sór mũ ra sóg ãjag mỹ tó ja tũ nĩ gé. “Ti hỹn ag mỹ jagy tĩnh mũ,” he sóg tĩ. Ga tỹ Macedônia tá ẽg régre ag ne inh ki junjun ja nĩgtĩ'. Kỹ ag tóg inh mỹ jãnkamy ũ ma kãmũ ja nĩ gé, sỹ to nén tỹ inh mỹ tũ nĩ ẽn mãn jé.
Ki hã tó sóg tĩ. Cristo tỹ ki hã tó tĩ ẽn ri ke han sóg tĩ. Kỹ sóg ãjag to: “ga tỹ Acaia tá ke ag jãnkamy mãn ke tũ inh nĩ, ag tỹ iso vĩ vĩ he tũ nĩn jé,” he mũ.
Hẽ ri ken kỹ? Inh mỹ ãjag to há tũ nĩgtĩ? Vó, ãjag to sóg há tãvĩ nĩ, kỹ Topẽ ne ki kanhró nĩ'.
Hã ra sóg ãjag tũ ve sór tũ nĩ, sỹ ag vĩ tỹ tũ' hen jé, ón kỹ apóstolo ẽn ag vĩ ti. Inh mỹ tóg ag tỹ ãjag mỹ: “Paulo ri ke inh nĩ. Inh mỹ ãjag tũ vẽnh kãpãm,” henh ha mẽ tĩ. Hã kỹ sóg ãjag tũ ve sór tũ nĩ.
Ón kỹ apóstolo vỹ tỹ ag nỹtĩ, mỹr, ha mẽ. Ón kỹ ag tóg: “Topẽ rãnhrãj han ẽg tóg mũ,” he tĩ. Ón kỹ ag tóg: “Cristo vỹ ẽg tỹ apóstolo han,” he tĩ.
Satanás jykre hã vẽ. Vẽsỹ tóg Topẽ tỹ jẽnẽ jafã ri ke han tĩ, ón kỹ, Nén Kórég ti.
Kỹ ti mỹ rãnhrãj tĩ ag tóg ón kỹ jykre kuryj nỹtĩ ve nĩ gé. Hã ra Topẽ tóg ag vóg kónãn ke mũ, ag rãnhrãj kórég to.
Ha mẽ, inh pijé krĩ tũ nĩ'. Isỹ ãjag mỹ krĩ tũ nĩ ve ra iso há nỹtĩm nĩ, sỹ vẽso vẽnh vĩ há tón kỹ.
Sỹ ãjag mỹ sỹ nén ve ja ẽn tó sór vẽ. Kỹ sóg krĩ tũ nĩ ve nĩ. Ẽg tỹ ẽg Senhor jykre tó kỹ ẽg tóg tag tó tũ nĩgtĩ, sỹ tónh ke mũ tag.
Hã ra sóg tó sór mũ. Vẽnh kar tóg ãjag mỹ ag tỹ nén ve ja tó tĩ. Kỹ sóg ãjag mỹ tó sór mũ gé, ha mẽ.
Krĩ há ãjag nỹtĩ, ge ra ũn krĩ tũ ag tóg ãjag mỹ há nỹtĩ ve nĩ.
Ũ tỹ ãjag mỹ: “tag han ra, tag han tũg ra,” hen kỹ tóg ãjag mỹ sér tĩ ve nĩgtĩ. Ũ tỹ ãjag mỹ ónón mũ ag tóg ãjag mỹ há nỹtĩ ve nĩgtĩ. Ũ tỹ vẽso: “tỹ inh ũn mág nĩ,” he mũ ag vỹ ãjag mỹ há nỹtĩ ve nĩgtĩ gé, ũ tỹ ãjag kakã ki tãnh tĩ ẽn ag ke gé.
Inh mỹ'a tóg tĩ, sỹ tag tó kỹ. Vẽjykre tag han sór vãnh inh nĩgtĩ. Hã ra ag tóg ãjag mỹ ag tỹ nén ve ja ẽn ti tó tĩ, ag jykre há ke gé. Kỹ sóg ag kóm tónh ke mũ gé sir, ha mẽ.
Hebreu vỹ tỹ ag nỹtĩ. Tỹ sóg Hebreu nĩ gé. Judeu vỹ tỹ ag nỹtĩ. Tỹ sóg Judeu nĩ gé. Abraão krẽ'krẽ vỹ tỹ ag nỹtĩ. Tỹ sóg Abraão krẽ'krẽ nĩ gé.
Cristo camarada vỹ tỹ ag nỹtĩ. Tag to sóg ag kãfór nĩ hã ra. Ha vé, krĩ tũ pẽ nĩ ve inh nĩ, sỹ tỹ ag kãfór nĩ tag tón kỹ. Ha mẽ, isỹ tỹ Cristo camarada nĩ ti. Inh rãnhrãj e tag hã to sóg ag kãfór nĩ. Ise kỹ nĩ e ja hã to sóg ag kãfór nĩ gé. Inh mrãnmrãn kãfór han ag tóg tĩ gé. Ter kren tỹ hẽn ri ke han inh, ag kãfór ke gé.
Judeu ag ne inh mrãnmrãn e han, ẽmã tỹ 5 (ke) ki. Ag tỹ ũ mrãnmrãn tỹ 39 han tĩ ẽn tỹ ag tóg inh vóg kónãn' he ja nĩgtĩ.
Kar kỹ Romanos ag tóg ẽmã tỹ 3 (ke) ki ka téj tỹ inh mrãnmrãn ja nĩgtĩ gé. Pó tỹ ag inh pin ja nĩgtĩ gé, isén jé, Judeu ag. Kar kỹ sóg goj ki ter kren tãgtũ han gé. Ẽn kã sóg kejẽn kuty pir ki kurã mré goj nig kã mĩ nỹr tĩ nĩ, goj kafã tũ kã mĩ.
Kuvar há ra tĩg tỹ hẽn ri ke han inh. Kỹ goj var tóg inh jagtar han. Ẽg tũ péju tĩ ag vỹ inh jagtar han' he ja nĩgtĩ gé. Inh mré Judeu ag vỹ inh vóg kónãn sór tĩ ja nĩgtĩ, fóg ag ke gé, ẽmã ki ke ag ke gé, ẽmã tũ tá ke ag ke gé. Goj kafã tũ kri inh jagtar han. Ón kỹ ẽg kanhkã ag vỹ inh jagtar han' he ja nĩ gé.
Rãnhrãj mág to inh jagtar tĩ ja nĩgtĩ gé. To sóg ron tĩgtĩ. Kỹ sóg nũr tũ tỹ hẽn ri ke han tĩ ja nĩ gé. Kejẽn sóg kókĩr tĩ ja nĩ. Kejẽn sóg goj vég tũ nĩgtĩ. Kusa mẽg sóg tĩ. Kur tóg inh mỹ tũ' he tĩ gé.
Kỹ, isỹ kurã kar ki ti jagy tag vég mũ mré hã sóg igreja krẽm vẽnhmãn tĩ ag to krĩ kufy han tĩ gé.
Ũ tỹ Cristo vĩ to krónh ken kỹ tóg inh mỹ jagy tĩ gé. Ũ tỹ Topẽ vĩ mranh kỹ sóg kanẽ jur tĩgtĩ gé.
Kỹ, isỹ vẽnh kãmén kỹ sóg isỹ nén ũ jagy ve ja ẽn tó sór mũ, inh krój nĩ ẽn ti.
Topẽ hã ne ki kanhró nĩ', ẽg Senhor tỹ Jesus jóg ti. Ti hã mỹ ẽg vĩ há han ke mũ, kỹ tóg tũ' henh ke tũ pẽ nĩ. Ti hã ne ki kanhró kar nĩ'. Inh pijé ón mũ'.
Kejẽn sóg ẽmã tỹ Damasco tá nĩ ja nĩgtĩ. Kỹ pã'i mág tỹ Aretas ẽn krẽm pã'i ũ vỹ governo ki rĩr nĩ ja nĩgtĩ. Ẽn porisa ag tóg ijo vãji ja nĩgtĩ, ag tỹ ise jé.
Hã ra inh mré ke ag tóg, kẽj mág kã kã inh nĩm kỹ janẽra ki isérem, ẽmã to ró tỹ. Hã kỹ sóg kren. Isỹ ti jagy ũ ve jan hã vẽ.
Kỹ sóg ãjag mỹ ẽg Senhor tỹ inh mỹ nén ven mũ ẽn tó sór mũ gé ver. Sỹ ãjag mỹ tónh ke tũ vẽ vẽ, hã ra ãjag tóg mẽ sór mũ.
Ha vé, ũ ki kanhró sóg nĩ, Jesus ki rã ũ. Kanhkã ra tóg vyr, kanhkã tãgtũ he mũ ẽn ra. 14 (ke) anos ti nĩ ha, sỹ tag ve kri. Hẽn ri ke mũn sóg inh rĩr há ra vyr, hẽn ri ke mũn inh kuprĩg tóg ra vyr, inh pijé ki kanhró nĩ'. Topẽ hã ne ki kanhró nĩ'.
Hã ra sóg ra vyr.
Kỹ sóg ẽg tỹ hẽ tá Topẽ mré nỹtĩnh ke mũ ẽn tá jun, Paraíso he mũ ẽn tá. Tá sóg vẽnh vĩ jẽmẽ. Ẽprã ke tỹ nén tónh ke tũ ẽn mẽ sóg tá, kanhkã tá vẽjykre sĩnvĩ pẽ ẽn, ẽg tỹ tag ki nén ki kagtĩg ẽn.
Ẽn hã to sóg: ũn mág vỹ tỹ inh nĩ, he sór mũ. Isỹ vẽsóg ki kanhkã ra tĩg pijé'. Isỹ ẽg tỹ ẽprã vég tĩ ẽn tó kỹ sóg inh krój nĩ hã tó sór mũ.
Isỹ ũn mág nĩ tag tó kỹ sóg ki hã tó tĩ. Vẽnh ó pijé'. Inh jykre vég ãjag tóg mũgtĩ. Inh vĩ mẽg ãjag tóg mũgtĩ. Kỹ tag hã to jykrén nĩ. Tag hã to ãjag tóg inh jykre ki kanhrãn ke mũ.
Kỹ Topẽ tóg, ti tỹ inh mỹ kanhkã ven kar kỹ to jykrén gé, sỹ vẽsỹ ũn mág han sór tũ nĩ jé. Hã jé tóg inh ki nén ũ jagy han tĩ gé. Kỹ tóg sónh tỹ inh ki já ri ke nĩ. Satanás krẽm ke ũ vẽ, kỹ tóg isãnh tĩ, isỹ vẽsỹ ũn mág han tũ nĩ jé.
Kỹ sóg ẽg Senhor mỹ to vĩ tãgtũ han, ti tỹ inh mỹ tỹ tũ' hen jé.
Hã ra tóg ke jãvãnh nĩ. Kỹ tóg inh mỹ: “ã jagãgtãn sóg tĩ,” he ja nĩ. “Kỹ tóg há tĩ,” he ja tóg nĩ. “Ã krój nĩ hã ki isỹ tỹ ũn tar nĩ vỹ ve há tĩ,” he ja tóg nĩ inh mỹ. Hã kỹ inh krój nĩ tag tóg inh mỹ há tĩ. Inh krój nĩn kỹ sóg Cristo tar hã tỹ tar nĩ nĩ. Tag hã ne há tĩ'.
Hã kỹ inh krój nĩ tóg inh mỹ sér tĩ, ag tỹ iso vĩ kónãn ti ke gé, inh jagtar nĩ ti ke gé, ag tỹ inh vóg kónãn ti ke gé, inh kanẽ jur ti ke gé. Inh mỹ tóg sér kar tĩ, sỹ Cristo hã tỹ fe nĩn kỹ. Inh krój nĩ ẽn kã sóg tar nĩ, mỹr, ha mẽ.
Ha vé ha, vẽsỹ ũn krĩ tũ nĩ ẽn ri ke han sóg, ãjag tỹ inh kutãn kỹ. Ãjag tỹ iso vĩ há han ke vẽ vẽ. Inh pijé tỹ ũ tỹ vẽsỹ apóstolo han mũ ẽn ag krẽm ke nĩ', isỹ tỹ nén ũ tũ hã ra, mỹr, ha mẽ.
Ãjag mỹ sóg sỹ tỹ apóstolo jẽ ven huri. Isỹ nén ũ jagy vég mũ ra sóg to krónh ke tũ nĩgtĩ. Ẽg tỹ nén han vãnh hynhan ja inh nĩgtĩ, ãjag rĩnve, Topẽ jykre ti ke gé.
Inh ãjag mỹ ne han ja tũ nĩ? Hã kỹ ãjag tóg ẽmã ũ tá Jesus to vẽnhmãn tĩ ag to: “ẽg kãfór ag nỹtĩ,” he mũ? Nén pir hã han tũ inh nĩ, hã vỹ: ãjag jẽn ko ja tũ inh nĩ. Kỹ tóg ãjag mỹ jagy nĩ ja tũ nĩ. Tag mỹ kórég nĩ? Kỹ inh mỹ vẽnh pãte fón nĩ.
Ãjag ve régre han inh huri. Sỹ ãjag ve mãn sór vẽ, mỹr. Kỹ sóg, inh jun kỹ ãjag mỹ ti jagy han sór tũ nĩ gé, ũri. Inh pijé ãjag tũ mãn sór mũ'. Sỹ ãjag venh kãtĩg ke vẽ. Ẽg krẽ pijé ẽg riko han tĩ', ẽg tỹ ag jẽ'ỹn mũ ra. Ẽg hã ne ẽg krẽ mỹ nén ũ há nĩm tĩ'.
Hã kỹ sóg isũ fón kãn ke mũ, ãjag tugrĩn. Vẽnh fẽg jé sóg ke mũ gé, sỹ ãjag krenkren han jé. Ãjag to sóg há tãvĩ nĩ. Hã kỹ tóg inh mỹ e tĩ, ãjag tỹ iso há tũ nỹtĩ ti.
Isỹ ãjag mré nĩn kỹ sóg ãjag mỹ: inh ki rĩr, he ja tũ nĩ. Hã ra sóg nẽji ãjag vatánh tá ãjag krĩn tĩ. Ãjag mỹ sóg nẽji ón tĩ.
Kỹ inh mỹ ãjag vatánh tá ãjag tũ mãg tĩ', sỹ ãjag mỹ inh mré ke ag jẽgnẽn kỹ'? Vó.
Tito mỹ sóg to vĩ, ti tỹ ẽg régre ũ ẽn mré ãjag venh tĩg jé. Kỹ Tito mỹ inh mỹ ãjag tũ ma kãtĩg ja nĩ'? Ke tũ tóg nĩ, ki kanhró ãjag tóg nỹtĩ. Inh jykre hã han tóg tĩ gé, Tito ti.
Ãjag hỹn iso: “ón kỹ tóg vẽnh jagfy vĩ mũ. Ti tỹ ẽg krĩn vẽ, ẽg tỹ ti to há nỹtĩ jé,” he mũ. Hã tũ vẽ, kỹ Cristo vỹ ki kanhró nĩ, Topẽ ti ke gé. Ãjag to sóg hapẽ nĩ, hã kỹ sóg vĩ mũ, ãjag tỹ inh vĩ tugrĩn ti hã to tar nỹtĩ jé.
Tag hã to sóg jykrén mũ, ha mẽ: hẽn ri ke mũn ẽg tóg jagnẽ tỹ ũn mũ, sỹ ãjag ki jun kỹ. Hẽn ri ke mũn ãjag tóg jagnẽ to jũ mũ. Hẽn ri ke mũn ãjag tóg jagnẽ tũ ki vẽ'ĩ mũ. Hẽn ri ke mũn ãjag tóg jagnẽ to vĩ kónãn mũ. Hẽn ri ke mũn ãjag tóg jagnẽ to vĩ vĩ henh mũ. Hẽn ri ke mũn ãjag tóg jagnẽ kãfór nỹtĩ sór mũ. Hẽn ri ke mũn ãjag tóg vẽjykre e han sór mũ.
Kỹ tóg inh mỹ'a tĩnh mũ, sỹ ãjag ki jun kỹ. Topẽ tỹ isỹ ũn sĩ han ri ke vẽ sir. Inh fỹnh ke vẽ, ãjag tỹ ãjag jykre pãno si ẽn tovãnh tũ nĩn kỹ, nén ũ kavéj ẽn ti, ti prũ tũ fi mré nỹ, fi mén tũ mré nỹ, fag to én tĩ ẽn mỹr. Ke mãn tũg nĩ.
Sỹ ãjag ve tãgtũnh ke vẽ ha. Kỹ sóg ãjag jykre venh ke mũ. Ũ tỹ ẽg mré ke tỹ vẽjykre kórég han vég mũ vỹ tónh ke mũ. Ũn régre vỹ tónh ke mũ, ke tũ nĩ kỹ ũn tãgtũ.
Sỹ ãjag mré nĩ mãn ja nĩn kỹ sóg ãjag mỹ tag tó huri, kỹ sóg ũri ãjag mỹ rán mũ sir, ha mẽ. Vãsỹ sóg komẽr hã vĩ ja nĩ, ũ tỹ Topẽ vĩ mranh ja ẽn ag mỹ. Inh jun kỹ inh pijé, komẽr hã vĩ mãn mũ', ha vem nĩ. Vĩ tar han jé sóg ke mũ mỹr.
Cristo vĩ mẽ sór ãjag mũ, inh ki. Mẽ jé ãjag tóg ke mũ. Ti pijé krój nĩ'. Tar ti nĩ, hã kỹ sóg vĩ tar han ke mũ gé.
Krój nĩ ve ja ti nĩ, ti tỹ krunh to sa kỹ. Hã ra tóg rĩr mãn, Topẽ tỹ ti rĩn mãn kỹ. Topẽ tar nĩn hã vẽ. Kỹ sóg krój nĩ gé, sỹ ti ki rã kỹ jẽn kỹ. Hã ra sóg, ti mré rĩr kỹ jẽ gé. Topẽ tar ve jé ãjag ke mũ, ha vem nĩ.
Ãjag jykre tugnỹm nĩ. “Inh mỹ Jesus ki rã há han mũ vỹ?“ hem nĩ, vẽso jykrén kỹ. “Inh mỹ tỹ Jesus Cristo mré ke nĩ?“ hem nĩ. Ãjag tỹ tag to: “hỹ, hã vẽ,” he tũ nĩn kỹ ãjag pijé tỹ ti tũ nỹtĩ'. Ẽn kã ãjag tóg ti tovãnh kỹ mũ nĩ sir.
Hã ra sóg ti tovãnh ja tũ nĩ. Ãjag tỹ tag ki kanhrãn kỹn há tĩ.
Ãjag to sóg Topẽ mré vẽmén tĩ, ãjag tỹ vẽjykre kórég han tũ nĩ jé. Kỹ inh rãnhrãj tóg Topẽ mỹ há nĩ sir, vẽnh kar mỹ ke gé. Ũ ag tỹ ge ra iso é he mũ ra ag jãvo nén ũ há tãvĩ han sórm nĩ. Ãjag tỹ Jesus tũ hã han ke mũ tag ne há tãvĩ nĩnh mũ'.
Inh pijé, ũ tỹ ki hã tó mũ kato tẽ sór mũ'. Ũ tỹ ki hã tó mũ tag ve sór inh nĩ mỹr.
Inh mỹ tóg sér tĩ, inh krój nĩn kỹ. Kỹ tóg inh mỹ sér tĩ gé, ãjag tar nỹtĩn kỹ, inh jãvo. Hã jé sóg Topẽ mré vĩ tĩ, ti tỹ ãjag mỹ vẽjykre há ẽn nĩm jé, ãjag tỹ hapẽ nỹtĩ jé.
Hã kỹ sóg, ãjag mỹ carta tag rán, sỹ ãjag vég tũ nĩn kỹ. Kỹ sóg, sỹ ãjag mré nĩnh ken kỹ, komẽr hã vĩnh ke mũ gé. Inh pijé vĩ tar han sór mũ'. Inh pijé inh vĩ tar tỹ ãjag kókén sór mũ'. Ãjag tar han sór inh mũ mỹr.
Inh kanhkã', sỹ ãjag mỹ rán kãn hã vẽ. Hã ra sóg ver tag tó sór mũ, ha mẽ: vẽnh ki ẽmẽm nĩ, ãjag tỹ kygnẽg tũ nĩ jé. Inh vĩ jẽmẽm nĩ. Vẽjykre pir han nĩ. Krĩ kuprã nỹtĩm nĩ. Topẽ ne ẽg to há nĩ'. Ti ne ẽg krĩ kuprãg tĩ'. Ti ne ãjag ki rĩr mũ', ãjag tỹ ti jykre há han kỹ.
Jagnẽ ki nhun ke ri ke han nĩ, Jesus mré ke kar ki, ãjag tỹ jagnẽ nĩgé kãgmĩ kỹ. Topẽ tũ ki ge kỹ nỹtĩ kar vỹ ãjag mỹ: “ãjag mỹ há?“ he sór mũ.
Ẽg Senhor tỹ Jesus Cristo jé ãjag tar han. Topẽ vỹ ãjag to há nĩ. Ti kuprĩg vỹ tỹ ãjag jagrẽ nĩ. Ti jykre hã mĩ mũm nĩ. Hã vẽ.
Paulo tỹ rá vẽ, inh. Tỹ sóg apóstolo nĩ. Ẽprã ke tỹ inh fẽg pijé'. Jesus Cristo hã vỹ inh fẽg, ẽg jóg tỹ Topẽ mré, ũ tỹ Jesus rĩn mãn mũ ẽn ti.
Sỹ inh mré ke ag mré ga tỹ Galácia tá ke ag mỹ rán hã vẽ, fag mỹ ke gé, ũ tỹ Jesus to vẽnhmãn tĩ kar fag mỹ.
Topẽ mỹ sóg to vĩ tĩ, ti tỹ ãjag tar han jé, ẽg jóg mág tỹ ãjag krĩ kuprãg jé, ẽg pã'i tỹ Jesus Cristo ti ke gé.
Ti hã ne ũ tỹ ti tén mũ ag mỹ vẽnh fẽg', ti tỹ ẽg tỹ Topẽ vĩ mranh tỹ tũ' he jé. Kỹ tóg ẽg kren han, ẽprã ke jykre pãno to. Ẽg jykre pãno nĩn kỹ tóg ẽg mỹ ũn tãg nĩm, ẽg tỹ ti ki ge kỹ. Ẽg jóg tỹ Topẽ tỹ nén ve sór mũn hã vẽ. Ti hã ne Jesus mỹ tag tó ja nĩ'.
Kỹ ẽg tóg Topẽ to vĩ há han ke mũ. Kỹ ẽg tỹ ti to vĩ há han tag vỹ tũ' henh ke tũ nĩ. Hã vẽ.
Ãjag ne tóg kãnhmar sỹ ãjag mỹ Cristo tó ja ẽn tovãnh sór mũ', ti tỹ ẽg jagfy ter ja kãme ti. Ti kãme ũ nón ãjag tóg mũ sór mũ, Cristo tỹ ẽg mỹ tó ja tũ nón. Inh mỹ tóg e tĩ mỹr, ãjag jykre tag ti.
Cristo kãme vỹ pir nĩ, kỹ ti kãme ũ tóg tũ tĩ. Hã ra ũ ag tóg ãjag krĩ kufy han sór mũ. Ũ tó sór ag tóg mũ mỹr, Cristo jykre to, hã vỹ: “ãjag krenkren jé ãjag tóg Cristo ki rã kar kỹ Judeu ag jykre han ke mũ gé, Topẽ tỹ Moisés mỹ nén tó ja ẽn ti,” he mũ.
Hã ra sóg ãjag mỹ tó há han ja nĩgtĩ, isỹ ãjag mỹ: “ti ki rã tãvĩ han jé ãjag tóg ke mũ,” hen kỹ. Ũ tỹ inh vĩ tag ri ke tó tũ ag jé mũ kónãn. Hẽn ri ke mũn kanhkã tá Topẽ tỹ jẽnẽ jafã tóg isỹ tó ja ẽn ri ke han ke tũ nĩ, pãte tóg hẽn ri ke mũn nén ũ tó sór mũ. Kỹ ti jé tĩg kónãn.
Tag tó ja inh nĩ, kỹ sóg tó mãn mũ sir. Ũ tỹ ãjag mỹ Cristo kãmén kỹ, hã ra tóg ãjag mỹ isỹ tó ri ke han tũ nĩ, inh vĩ pãte tóg ũ tó sór mũ, kỹ ti jé tĩg kónãn.
Vĩ tar han sóg tĩ, ẽprã ke kórég ag mỹ. Inh pijé ón kỹ ag mỹ vĩ há han sór mũ', ag tỹ iso há nỹtĩ jé'. Ag tỹ iso kórég nĩ tag tóg inh mỹ tỹ nén ũ tũ nĩ. Isỹ ẽprã ke ag jykre to jykrén ra inh hỹn Cristo tũ ki rĩr ke tũ nĩ vẽ. Hã ra sóg ti hã to jykrén tĩ. “Isỹ nén tó mũn mỹ há nĩ', mỹ kórég nĩ vó?“ he sóg tĩ, ti hã tỹ inh mỹ vĩ há han jé, Topẽ ti.
Cristo kãmén ja inh nĩgtĩ, isỹ ãjag mỹ: “ti ki rã kỹ ẽg krenkren ke mũ, ẽg tỹ Moisés jykre han tũ ra,” hen kỹ. Ẽprã ke tỹ véké nén ũ to jykrén ja pijé'. Ũ tỹ inh kanhrãn ja pijé'. Jesus Cristo hã ne inh kanhrãn', ti hã ne inh mỹ tag tó kãn'. Tag to jykrén nĩ, inh kanhkã'.
<range>
Isỹ vãsỹ nén han ja mẽ ãjag tóg huri. Tỹ sóg Judeu krẽ nĩ. Hã kỹ sóg Moisés tỹ ẽg jógjóg ve ag mỹ Topẽ jykre tó ja ẽn han tĩ ja nĩgtĩ. To sóg vãsãn mág, hã kỹ sóg inh régre ag pãtén, sỹ ẽg jykre ki króm to tar tãvĩ nĩn kỹ. Kỹ sóg kygnẽ kỹ: “Jesus hỹn ón kỹ vẽsỹ Topẽ han,” he ja nĩ gé. Hã kỹ sóg ti ki ge kỹ nỹtĩ ag vóg kónãn tãvĩ han ja nĩgtĩ, isỹ ag tỹ tũ' he jé. Ag jagãgtãn vãnh ja inh nĩgtĩ.
<range>
Hã ra Topẽ tóg kejẽn inh mỹ Jesus to: “inh kósin vỹ tỹ ti nĩ,” hé, isỹ fóg ag mỹ, kanhgág ag mỹ ti kãmén jé, ũ tỹ mẽ ja tũ ag kar mỹ. Ti hã tóg inh mur to hã inh kuprẽg. Kỹ, Jesus tỹ inh mỹ vẽnh ven kar inh pijé ẽprã ke ũ ki jẽmẽ'.
<range>
Kỹ sóg Jerusalém ra tĩg ja tũ nĩ gé, sỹ ijo apóstolo ag mré vẽmén jé. Ga tỹ Arábia ra sóg vyr, ẽn kã, kar kỹ sóg tá kãtĩg kỹ ẽmã tỹ Damasco tá jun mãn.
Kỹ, 3 (ke) anos tũg kỹ sóg kejẽn Jerusalém ra vyr, sỹ apóstolo Pedro mré vẽmén jé. Ti mré sóg kurã tỹ 15 (ke) han.
Ẽn kã inh pijé apóstolo ũ ag vé'. Tiago hã ve inh, ẽg Senhor jãvy ẽn, isỹ Pedro mré vĩn kỹ.
Ãjag mỹ sóg ki hã rán mũ. Inh pijé ón mũ', Topẽ hã ne ki kanhró nĩ'.
Tag pãte sóg vẽsỹmér ga tỹ Síria ra vyr, ga tỹ Cilícia ra ke gé.
Kỹ Judéia tá Jesus ki ge kỹ nỹtĩ ag tóg inh ki kagtĩg nỹtĩ ja nĩgtĩ. Inh ve ja tũ ag nĩ ver.
Inh kãme hã mẽ ja ag tóg nĩgtĩ, hã vỹ: “ũ tỹ ẽg vóg kónãn mũ ẽn nẽji Cristo tó mũ ha,” he mũ. “Vãsỹ tóg, ũ tỹ ti ki ge kỹ nỹtĩ ag tũg sór ja nĩ, hã ra tóg, ũri ti kãmén mũ, nẽji,” he ja ag tóg nĩgtĩ iso.
Kỹ ag tóg isugrĩn Topẽ to vĩ há han ja nĩgtĩ, ag tỹ mẽ kỹ.
Tag pãte 14 (ke) anos tũg kar sóg Jerusalém ra tĩg mãn gé, Barnabé mré. Kỹ Tito tóg ẽg mré vyr gé.
Topẽ tỹ inh mỹ: “ha ra tĩg,” he ja vẽ. Tá jun kỹ sóg, ag mỹ isỹ nén tó tĩ ẽn kãmén kãn ja nĩ sir, sỹ fóg ag mỹ nén kãmén tĩ ẽn ti. Vyr mỹ sóg igreja to kófa ag mré vẽmén. Sỹ ag mỹ: “mỹ há, fóg ag tỹ Moisés jykre han tũ ra, kanhgág ag ke gé?“ he vẽ. Isỹ fagrĩnh mỹ rãnhrãj jãvãnh tóg tĩ, hã kỹ sóg ag ki jẽmẽnh vyr.
Kỹ tóg ag mỹ há tĩ, sỹ fóg ag mỹ, kanhgág ag mỹ Jesus hã tó mũ ti, sỹ ag mỹ Moisés tó tũ ra, sỹ ag mỹ: “ha ãjag gré fár junun kym,” he tũ ra. Hã kỹ ag tóg Tito mỹ: “ha kym,” he ja tũ nĩ gé. Fóg tỹ Grego vẽ, Tito ti. Inh mré tóg Jerusalém ra vyr.
Hã ra ón kỹ Jesus ki ge kỹ nỹtĩ ag tóg ti kym sór ja nĩ. “Paulo mỹ Moisés jykre tovãnh tũ'?“ he ag tóg iso. Ag tỹ ẽg tỹ Moisés jykre han mãn ẽn han sór ja vẽ.
Hã ra sóg ag kato tẽ. Inh pijé ag mỹ: hỹ, hé. Ãjag jagfy sóg ag kato tẽ mág, ãjag tỹ vẽnh vĩ há hã kri fi jé, Jesus kãme hã tỹ ãjag mỹ sér tĩ jé.
Kỹ kófa ag tóg inh mỹ: “tó kãn ja tũ ã nĩ,” he ja tũ nĩ gé. Vãsỹ ag tóg tỹ kófa tũ ja nỹtĩgtĩ, ge ra sóg ag vĩ jẽmẽ sór tĩ, ha mẽ. Topẽ mỹ ti tỹ nén ũ tũ nĩ, ẽg tỹ ẽprã ke ag mỹ tỹ ũn mág nỹtĩ ti, tỹ ũn kãsir nỹtĩ ti ke gé.
Kỹ tóg kófa tag ag mỹ há tĩ, sỹ fóg ag mỹ, sỹ kanhgág ag mỹ Topẽ vĩ tónh ke ti, Topẽ tỹ inh mỹ: “povo ũ ag mỹ tónh tĩg,” hen kỹ.
Topẽ ne Pedro tar han, ti tỹ tỹ Judeu ag apóstolo jẽ jé. Kỹ tóg isar han, isỹ tỹ ũ ag apóstolo jẽ jé, ũn tỹ Judeu ag jykre han tũ kar ag.
Tag ve ag, Tiago ti, Pedro ti, João ti ke gé. Igreja to kófa vỹ tỹ ag nỹtĩ. Ẽn ag ne inh nĩgé mẽ', Barnabé nĩgé ke gé: “há ti nĩ, ãjag rãnhrãj ti,” hen kỹ. “Ha fóg ag mỹ tónh mũjẽg, kanhgág ag mỹ, jãvo ẽg tóg ũ tỹ Judeu jykre han mũ ag hã mỹ tónh ke mũ,” he ag tóg mũ, kófa ag.
Kỹ ag tóg ẽg mỹ to vĩ, ẽg tỹ ag kã mĩ ũn jagtar ag jagãgtãn jé, ẽg tỹ ag mỹ nén ũ jẽnẽ jé, fag mỹ ke gé. Tag han sóg tĩ mỹr. Inh pijé kã jatun tĩ'.
Kỹ kejẽn Pedro tóg ẽmã tỹ Antioquia tá jun ja nĩgtĩ. Hã ra tóg tá kygnẽ, kỹ sóg ti kato tẽ. Ti mỹ sóg ti tỹ kygnẽ ẽn tó.
Kỹ Tiago tóg kejẽn ti mré ke ũ ag jẽgnẽ ja nĩgtĩ. Ag tỹ junjun tũg ki Pedro tóg fóg ag mré nĩ kỹ jẽn ja nĩgtĩ. Hã ra tóg Tiago ag tỹ tá junjun kỹ vyr mỹ jẽg mũ sir. Ti tỹ Judeu ag kamẽg vẽ.
Kỹ ti mré Judeu ũ ag tóg ke mũ gé sir. Kỹ vãhã Barnabé tóg ke mũ gé sir. Ki kanhró ti nĩ vẽ, Barnabé ti, ẽg tỹ jatun mỹ fóg mré jẽn ke ti, ẽg tỹ tỹ Judeu nỹtĩ ra.
Ag kar vỹ kygnẽ kãn, Pedro nón. Jesus jykre pijé', vẽnh vĩ sér pijé'. Sỹ ag tỹ kygnẽ tag ve kỹ sóg vẽnh kar rĩnve Pedro mỹ: “ha vé, Judeu vỹ tỹ ã nĩ,” he mũ. “Ã tỹ tỹ Judeu nĩ ra ã tóg fóg jykre han ja nĩgtĩ. Kỹ ã tỹ ne jé ũri Judeu jykre han mãn sór nẽ? Ã tỹ ne jé fóg ag mỹ: Judeu ag jykre han nĩ, he sór nẽ?“ he sóg ti mỹ.
“Judeu krẽ vỹ tỹ ẽg nỹtĩ, kỹ ẽg tóg fóg tỹ Topẽ vĩ mranh tĩ ẽn ri ke tũ nỹtĩ.
Hã kỹ ẽg tóg Topẽ tỹ vãsỹ ẽg jyvẽn tĩ ẽn ki kanhró nỹtĩ. Hã ra ẽg pijé tag tugrĩn Topẽ mỹ há nỹtĩ'. Ẽg tỹ Jesus Cristo ki ge kỹ ẽg ti mỹ há nỹtĩ. Ti tỹ ẽg tỹ ti ki ge kỹ nỹtĩ tag tugrĩn ẽg mỹ vẽnh pãte fón vẽ sir. Topẽ pijé, Moisés tỹ ẽg mỹ vẽjykre nĩm ja ẽn tugrĩn ẽg mỹ vẽnh pãte fón ke mũ'. Jesus Cristo tugrĩn ke vẽ,” he sóg, Pedro mỹ.
Kỹ tóg ge nĩ. Ẽg tỹ Cristo ki ge tugrĩn ẽg tóg Topẽ mỹ tỹ ũn há nỹtĩ. Hã kỹ tóg ẽg tỹ ti vĩ mranh kỹ ẽg mỹ vẽnh pãte fón mũ, ẽg tỹ tỹ Judeu nỹtĩn kỹ. Kỹ tóg fóg ag mỹ vẽnh pãte fón mũ gé, kanhgág ag mỹ ke gé.
Ẽg tỹ hã ra Topẽ jykre to: vẽjykre tag han mãn ke tũ ẽg nĩ ha, he kar kỹ han mãn kỹ tóg vẽnh mỹ tĩ sir. Vẽjykre régre vẽ sir.
Topẽ tỹ vãsỹ ẽg jyvẽn ja ẽn ki kanhró ẽg tóg nỹtĩ. Ge ra ẽg tóg ki króm ki kagtĩg nỹtĩ, ẽg tỹ ki króm sór mũ ra. Hã ra Cristo vỹ ẽg jykre si tỹ tũ' he ja nĩ. Ti mré tóg krunh to sa ja nĩ, ẽg jykre si ti. Kỹ tóg ẽg mỹ vẽjykre tãg nĩm mũ sir, ẽg tỹ tỹ Topẽ tũ nỹtĩ jé.
Ẽg jykre si vỹ tũ' hé. Hã kỹ ẽg tóg ti tũ hã han tĩ, ẽg tỹ ver ga kri mũn kỹ. Topẽ kósin ki ge tugrĩn ẽg tóg sir rĩnrĩr nỹtĩ. Ti fe vỹ tỹ ẽg nỹtĩ, ẽg kar. Kỹ tóg ẽg jagfy vẽnh fẽg kỹ ter ja nĩ.
Ti ki ge kỹ nỹtĩ tugrĩn ẽg tóg Topẽ mỹ há nỹtĩ. Topẽ tỹ ẽg jagãgtãn hã vẽ. Ẽg tỹ: “Topẽ jykre si ki króm kỹ inh hỹn Topẽ mỹ tỹ ũn há nĩ,” hen kỹ Cristo vỹ fagrĩnh mỹ ter ja nĩ. Kỹ ẽg tóg Topẽ tỹ ẽg jagãgtãn tag tỹ tũ' he mũ. Hã tũ vẽ mỹr.
Galácia tá ke', ãjag ne tóg krĩ tũ nỹtĩ ve nĩ'. Ũ nỹ ãjag krĩn kónãn, ãjag tỹ Jesus Cristo tovãnh sór jé? Ti tỹ ka to sa ja ẽn tó kãn inh mỹr ãjag mỹ, hã ra ãjag tỹ ne jé vãsỹ vẽjykre ẽn han sór nẽ?
Kỹ sóg ãjag ki tag jẽmẽ sór mũ, ha mẽ. Ãjag mỹ ãjag tỹ vãsỹ vẽjykre si mĩ mũn kỹ Topẽ kuprĩg tỹ jagrẽn kỹ nỹtĩ'? Vó. Sỹ ãjag mỹ tó tugrĩn ãjag tóg Cristo ki ge kỹ nỹtĩ. Kỹ ãjag tóg ti tugrĩn jagrẽn kỹ nỹtĩ ha.
Kỹ krĩ tũ nỹtĩ sór tũg nĩ. Topẽ kuprĩg tỹ ãjag krĩn kỹ ãjag tóg Jesus ki ge ja nĩ. Kỹ: “vẽsóg ki sóg ti ki rã,” he tũg nĩ.
Ke tũ nĩ mũ ra ãjag tóg fagrĩnh mỹ Topẽ kuprĩg tỹ jagrẽ nỹtĩ. Hã ra tóg inh mỹ tỹ fagrĩnh mỹ ke tũ nĩ.
Kỹ Topẽ vỹ ẽg tỹ nén han vãnh hynhan ja nĩgtĩ gé. Ti mỹ ãjag tỹ vãsỹ vẽjykre ẽn mĩ mũ tugrĩn milagre ẽn hynhan'? Vó. Ãjag tỹ Cristo kãme sér mẽ kỹ ti ki ge tugrĩn tóg hynhan.
Kỹ Abraão to jykrén nĩ gé. Topẽ ki tóg rã kỹ nĩ ja nĩ, kỹ tóg Topẽ mỹ tỹ ũn há nĩ sir.
Ẽg tỹ Abraão nón Topẽ ki ge kỹ nỹtĩn kỹ ẽg tóg ti krẽ'krẽ ri ke nỹtĩ.
Topẽ vỹ fóg ag mré kanhgág ag krenkren han sór mũ, ag tỹ ti ki ge kỹ. Hã kỹ tóg vãsỹ rán kỹ nĩ, Topẽ vĩ tỹ rán kỹ nĩ ki. “Povo kar mỹ sóg vĩ há han ke mũ, ã tugrĩn,” he ja tóg nĩ, Topẽ ti, Abraão mỹ.
Topẽ tỹ Abraão mỹ vĩ há han kỹ tóg ũ tỹ ti nón ti ki ge kỹ nỹtĩ ag mỹ vĩ há han ke mũ gé sir.
Ũ tỹ vãsỹ vẽjykre ẽn ki króm tugrĩn kren sór mũ ag mỹ tóg vĩ kónãn ke mũ, ag tỹ ge ra mranh kỹ, mỹr, ha mẽ. “Topẽ tỹ ẽg jyvẽn mũ tóg e nỹtĩ. Ẽg tỹ ki króm kãn ke vẽ. Ũ tỹ mranh pir han mũ mỹ tóg vĩ kónãn ke mũ, Topẽ ti,” he tóg, Topẽ vĩ tỹ rán kỹ nĩ ki. Hã ra ẽg tóg mranh kãn.
Hã kỹ, ẽg tỹ Topẽ tỹ vãsỹ ẽg jyvẽn mũ ẽn ki króm sór mũ ra ẽg tóg mranh tĩ. Kỹ ẽg tóg ti mỹ há tũ nỹtĩ. Hã kỹ tag tóg rán kỹ nĩ gé: “ẽg tỹ Topẽ ki ge hã to ẽg tóg ti mỹ tỹ ũn há nỹtĩ. Kỹ ẽg tóg krenkren ke mũ,” he ja tóg nĩ.
“Ãjag tỹ inh vĩ ki króm kỹ ãjag krenkren ke mũ,” he ja tóg nĩ gé. Hã ra ẽg tóg ki króm ki kagtĩg nỹtĩ, hã kỹ ẽg tóg vãsỹ vẽjykre ẽn ki króm sór mũ ra ki króm tũ nĩgtĩ.
Kỹ Topẽ vỹ ẽg mỹ vĩ kónãn ke mũ vẽ, ẽg tỹ ti vĩ mranh ja to. Hã ra Cristo tóg Topẽ mỹ: “ha ag jagfy inh hã mỹ vĩ kónãn,” he ja nĩgtĩ'. Ti to tag tóg rán kỹ nĩ, ha mẽ: “ũ tỹ krunh to sa mũ ẽn mỹ tóg vĩ kónãn mũ, Topẽ ti,” he ja tóg nĩ. Hã kỹ ẽg tóg Cristo ki ge tugrĩn krenkren ke mũ.
Topẽ tỹ Cristo hã mỹ vĩ kónãn kỹ tóg ẽg hã mỹ vĩ há han mũ sir, ti tỹ Abraão mỹ vĩ há han ja ẽn ri ke. Fóg ag mỹ tóg vĩ há han mũ, kanhgág ag mỹ ke gé, Jesus Cristo tugrĩn. Kỹ tóg ẽg mỹ ti kuprĩg jẽnẽg mũ sir, ẽg tỹ ti ki ge tugrĩn.
Inh kanhkã', ẽprã ke jykre to jykrén nĩ. Kejẽn ũn régre ag tóg jagnẽ mré nén ũ to jykrén tĩ. To jykrén kar kỹ ag tóg rán tĩ. Kỹ ag tóg ag jigji ránrán tĩ gé sir. Tag pãte ũ tóg sir tỹ nén ũ han mãn ke tũ nĩ. Ẽprã ke jykre hã vẽ.
Topẽ vỹ Abraão mỹ: “nén ũ há han jé sóg ke mũ, ã mỹ, ã krẽ'krẽ ag kã ũ mỹ ke gé,” he ja nĩ. Ti krẽ'krẽ ag kã ũn pir hã tó ja ti nĩ, hã vỹ: Cristo, he mũ.
Moisés mur ke to hã ke ja vẽ. Tag pãte, 430 (ke) anos tũg kỹ tóg Moisés mỹ ti tỹ ẽg jyvẽn ke ẽn nĩm. Ge ra tóg ti tỹ Abraão mỹ vẽjykre tó ja ẽn tỹ tũ' he ja tũ nĩ.
Topẽ tóg ti vĩ hã tugrĩn Abraão kren han. Kỹ ẽg tóg Topẽ tỹ ẽg mỹ: “ẽn ve jé ãjag tóg ke mũ,” hen kỹ venh ke mũ, Abraão nón, ti krẽ'krẽ ag kã ũn pir tũgnĩn, hã vỹ Jesus, he mũ.
Kỹ Topẽ tỹ ne jé Moisés mỹ ti tỹ ẽg jyvẽn ke ẽn tó ja nẽ? Ẽg tỹ: “vẽjykre tag vỹ pãno nĩ, tag vỹ há nĩ,” he jé, ẽg tỹ: “Topẽ vĩ mranh ja inh nĩ,” he jé. Topẽ tỹ jẽnẽ jafã vỹ Moisés mỹ Topẽ vĩ ma kãtĩg ja nĩ.
Kỹ Moisés tóg Topẽ ri kén Israel ag jyvẽn ja nĩgtĩ, ag tỹ Topẽ vĩ ki króm jé. Hã ra Topẽ tóg ti tỹ Abraão mré vẽmén kỹ ti pir mỹ ti mỹ tó. Ti pijé ũ jẽnẽ ja nĩ, ti tỹ ri kén ti mré vẽmén jé. Jesus mur tũg ki ke ja vẽ.
“Topẽ tỹ ẽg jyvẽn mũ ra ẽg tóg ti vĩ mranh tĩ. Kỹ tóg ẽg kren han ke tũ nĩ,” he ãjag hỹn tĩ. Hỹ, ti tỹ ẽg jyvẽn mũ ra ẽg tóg mranh tĩ. Ti tỹ ẽg jyvẽn tỹ ẽg kren han ra ẽg tóg vẽsóg ki jykre kuryj nỹtĩnh mũ vẽ.
Hã kỹ tóg: “vẽnh kar vỹ Topẽ vĩ mranh kãn ja nĩgtĩ,” he mũ, ti vĩ rá ki. Ẽg tỹ Jesus ki ge hã tugrĩn ẽg tóg krenkren ke mũ sir.
Kỹ, ẽg tỹ Cristo ki genh ke to hã ẽg tóg Topẽ tỹ vãsỹ ẽg jyvẽn mũ ẽn ki króm ja tũ nĩgtĩ. Kỹ tóg ti tỹ ẽg mrãnmrãn ri ke ja nĩgtĩ, ti vĩ ti. Ẽg tỹ Cristo ki ge kỹ ẽg tóg hã ra kygvar kỹ nỹtĩ sir. Cristo mur to hã ke ja vẽ, Topẽ tỹ vãsỹ ẽg jyvẽn ja ẽn ti.
Ẽg jyvẽn ja tóg nĩgtĩ, ẽg tỹ Cristo ki rãnh ke to jykrén jé. Cristo ki ge tugrĩn ẽg tóg Topẽ mỹ tỹ ũn há nỹtĩ ha.
Kỹ, ẽg tỹ ti ki rã kar kỹ ẽg tóg Topẽ tỹ vãsỹ ẽg jyvẽn mũ ẽn to jykrén mãn tũ nĩ ha.
Topẽ krẽ vỹ tỹ ẽg nỹtĩ ha, ẽg tỹ Jesus Cristo ki ge kỹ nỹtĩn kỹ.
Ti jiji tó kỹ ẽg kygpe kỹ nỹtĩ, kỹ ẽg tóg tỹ ti ri ke nỹtĩ ha.
Hã kỹ ẽg tóg tỹ jagnẽ ri ke nỹtĩ gé. Kỹ Judeu ag vỹ fóg mré tỹ jagnẽ ri ke nỹtĩ ha, kanhgág ag ke gé. Ũ camarada ag vỹ ag patrão ag ri ke nỹtĩ gé. Ag vỹ fag ri ke nỹtĩ gé. Nén ũ pir vỹ tỹ ẽg nỹtĩ, ẽg tỹ Jesus Cristo ki ge kỹ nỹtĩn kỹ.
Kỹ, ẽg tỹ tỹ Cristo mré ke nỹtĩn kỹ ẽg tóg tỹ Abraão krẽ'krẽ nỹtĩ gé sir, ẽg kar. Kỹ ẽg venh ke mũ sir, Topẽ tỹ Abraão mỹ nén to ja ẽn ti.
Sỹ ãjag mỹ kãmén mãn ke vẽ, sỹ nén tó ja tag ti. Ũn riko kósin vỹ ti tũ mãn kãn ke mũ, ti mog kỹ. Ti sĩ nĩn kỹ tóg nén ũ venh ke tũ nĩ ver. Ti panh camarada ri ke tóg nĩ ver. Hã ra ti panh tỹ nén kar vỹ tỹ ti tũ nỹtĩnh ke mũ.
Ti sĩ nĩn kỹ ag tóg ver ti kanhrãn tĩ. Kejẽn tóg ti panh tỹ ti mỹ kurã nĩm ja ẽn pétẽm ke mũ. Ẽn kã tóg ti tũ mãn kãn ke mũ sir.
Ge ti nĩgtĩ ẽg mré, ẽg tỹ tỹ Topẽ krẽ nỹtĩn kỹ. Jesus mur ke to hã ẽg tóg gĩr ri ke nỹtĩ ja nĩgtĩ. Nén kar tãn kamẽg ja ẽg tóg nĩgtĩ, nẽn tãn mré hã. Ẽg sigse ri ke han ja ag nĩgtĩ, misu tãn ag.
Ti kurã tá krỹg kỹ Topẽ tóg ti kósin jẽnẽ. Ẽprã ke fi ki tóg mur. Moisés tỹ ẽg jyvẽn ja ẽn ki króm kãn ja tóg nĩgtĩ.
Ẽg kren han jé tóg mur, ti tỹ nén kar tãn ẽn to ẽg kygvãn jé sir, ẽg tỹ vãhã tỹ Topẽ krẽ pẽ nỹtĩ jé sir. Tỹ ẽg ti krẽ tũ ja nỹtĩgtĩ vẽ, hã ra Topẽ tóg ẽg jẽ'ỹn sór mũ ha sir.
Kỹ ẽg tóg tỹ ti krẽ nỹtĩ sir. Hã kỹ tóg ẽg mỹ ti kuprĩg jẽnẽg mũ sir, ti tỹ tỹ ẽg jagrẽ nĩ jé. Ti kósin kuprĩg ri ke ti nĩ, Topẽ kuprĩg ti. Ẽg jagrẽ tag tỹ ẽg tóg sir Topẽ to: “ẽg jóg mág,” he tĩ.
Hã kỹ ẽg tóg tỹ nén ũ tãn krẽm ke tũ nỹtĩ ha. Topẽ krẽ vỹ tỹ ẽg nỹtĩ ha. Kỹ, ẽg tỹ tỹ ti krẽ nỹtĩn kỹ ẽg tóg ti tỹ nén mãn ke mũ gé sir, Topẽ tỹ ẽg mỹ nén nĩm ke mũ ti.
Vãsỹ ãjag tóg Topẽ ki kagtĩg ja nỹtĩgtĩ. Kỹ ãjag tóg ón kỹ vẽnh kãgrá hã to: “ẽg Topẽ vẽ',” he ja nĩgtĩ. Vẽnh kãgrá pijé tỹ Topẽ nĩ'. Vẽnh kãgrá hã nón mũn kỹ ãjag tóg sigse kỹ nỹtĩ ja nĩgtĩ.
Ũri ãjag tóg Topẽ ki kanhró nỹtĩ jãvo. Hã ra tóg vãsỹ ãjag ki kanhró nĩ ja nĩ vẽ, Topẽ ti, ha mẽ. Kỹ ãjag tỹ ne jé tỹ nén kar tãn ag mré ke nỹtĩ mãn sór nẽ? Krój ti nỹtĩ, nén kar tãn ti. To ẽg jagtar' he ja nĩgtĩ. Sigse kỹ ẽg nỹtĩ ja nĩgtĩ, ẽg tỹ tỹ ag mré ke ja nỹtĩn kỹ. Ãjag mỹ sigse kỹ nỹtĩ mãn sór mũ'?
Kurã to ãjag tóg jykrén sór mũ, kurã kórég to, kar kỹ kysã kórég to ke gé, prỹg kórég to ke gé.
Kỹ sóg kanẽ jur tĩ, sỹ tag mẽ kỹ. Inh hỹn fagrĩnh mỹ ag mỹ Jesus kãmén, he sóg tĩ, mỹr.
Inh kanhkã, inh ri ke nỹtĩ sórm nĩ. Ãjag mré ke vỹ tỹ inh nĩ, kỹ inh ri ke han sórm nĩ. Tag hã to sóg vĩ mũ, ãjag mỹ. Ãjag pijé inh jũ han'.
Sỹ ãjag ki jun vén mũ ẽn mĩ ẽkré, sỹ ãjag mỹ Topẽ vĩ tó vén mũ ẽn mĩ. Ẽn kã sóg kaga nỹ ja nĩgtĩ.
Kỹ tóg ãjag mỹ e tĩ ja nĩgtĩ, ãjag tỹ inh kaga ven kỹ. Ge ra ãjag tóg iso é he ja tũ nĩgtĩ. Ti pijé ãjag tỹ jẽgry ja nĩgtĩ', inh kaga ti. Inh mỹ ãjag tóg vĩ há han ja nĩgtĩ, sỹ tỹ Topẽ tỹ jẽnẽ jafã nĩn kỹ. Ãjag tỹ Jesus Cristo ki rĩr mũ ẽn ri ke han ja ãjag tóg nĩgtĩ, isỹ.
Ẽn kã tóg ãjag mỹ sér pẽ ja nĩgtĩ. Hã kỹ ãjag tóg inh jagãgtãn ja nĩgtĩ. Isỹ ãjag mỹ ãjag kanẽ to vĩ ra ãjag hỹn inh mỹ vin ke mũ vẽ. Hã ra ti tỹ ne jé ãjag mỹ sér tũ tĩ nẽ, ũri?
Ãjag mỹ sóg ki hã tó mũ. Inh mỹ tag tugrĩn ãjag mỹ kórég nĩ ha'? Inh mỹ tóg e tĩ, tag ti.
Ũ ag tóg ón kỹ ãjag mỹ vĩ há han sór mũ. Ag tỹ ãjag tỹ inh kato tẽ han sór vẽ, ãjag tỹ ag hã nón mũ jé sir, isovãnh kỹ.
Há ti nĩ vẽ, nén ũ há tỹ ãjag mỹ sér nĩn kỹ. Isỹ ãjag mré nĩn kỹ nén ũ há ẽn tóg ãjag mỹ sér nĩ ja nĩgtĩ. Kỹ ãjag tỹ tag tovãnh tũ nĩn kỹ tóg há tĩ, inh mỹ. Kỹ nén ũ há hã to tar nỹtĩm nĩ.
Inh krẽ', ãjag mỹnh ri ke vỹ tỹ inh nĩ. Ẽg mỹnh fi ne kaga tĩ', ẽg tỹ fi ki mur ken kỹ. Fi kaga tag ri ke han mãn inh nĩ nĩ, ãjag to. Ãjag tỹ Cristo hã ri ke nỹtĩn kỹ tóg há tĩ, sỹ tag hã ve sór vẽ. Hã jé sóg ẽg mỹnh fi kaga ẽn ri ke han mãn mũ, ãjag tugrĩn.
Sỹ ãjag mré nĩnh há tóg tĩ, sỹ ãjag mré vẽmén jé, sỹ ãjag mỹ kãmén há han jé sir. Sỹ komẽr hã ãjag mỹ kãmén há tóg tĩ. Hã ra sóg kanẽ jur mũ, ãjag to, hã kỹ sóg rán mũ.
Ãjag kã mĩ ũ tóg Moisés tỹ vãsỹ ẽg jyvẽn ja ẽn han sór mũ. Ãjag hỹn mẽ kãn ja tũ nĩ, hã kỹ ãjag tóg han sór mũ. Ãjag tỹ mẽ há han kãn ja nĩ ra ãjag hỹn han sór ke tũ nĩ vẽ. Vãsỹ vẽjykre vẽ.
Tag vỹ rán kỹ nĩ, ha mẽ. Abraão vỹ kósin régre nĩ ja nĩgtĩ. Ũ mỹnh fi vỹ tỹ ti camarada fi nĩ, kỹ ũ mỹnh fi vỹ tỹ ti prũ pẽ fi nĩ.
Kỹ Abraão tóg ti camarada fi mré nỹ ja nĩ, ti tỹ ver kófa tũ ra. Kỹ ti kósin tóg fi ki mur mũ sir. Hã ra tóg ti prũ pẽ fi ki ti kófa ra kósin mũ gé sir. Topẽ tỹ ti mỹ: “ã kófa ra ã tóg kósin ke mũ,” he jan hã vẽ.
Topẽ tóg tag han, ẽg tỹ ti jykre ki kanhrãn jé, ha mẽ. Topẽ tỹ ẽg mré jykrén mũ ri ke fag nỹtĩ, Abraão prũ fag. Agar fi vỹ tỹ Abraão camarada ja nĩgtĩ. Ti mré ke pẽ tũ fi vẽ. Topẽ tỹ krĩ tỹ Sinai tá Moisés mỹ ti tỹ ẽg jyvẽn ke ẽn tó ja ẽn ri ke fi nĩ. Ũ tỹ vẽjykre ẽn han mũ vỹ tỹ ũ camarada ri ke nỹtĩ, fi kóm. Tỹ ag tóg sir Topẽ mré ke tũ nỹtĩ, ũ tỹ Judeu jykre han mũ ag.
Kỹ Agar fi vỹ krĩ tỹ Sinai ri ke nĩ, ga tỹ Arábia tá, hã vỹ Jerusalém he mũ, ũri. Ũ tỹ Judeu jykre han mũ to ken hã vẽ. Tag pijé ag tỹ Topẽ mré ke han mũ'.
Hã ra ẽg jamã vỹ kanhkã tá nĩ. Jerusalém tãg to ken hã vẽ, hã vỹ: kanhkã, he mũ. Ẽg mỹnh ri ke vẽ sir. Abraão prũ pẽ fi ri ke vẽ sir, Jerusalém tãg he mũ tag ti.
“Kurĩ ã tóg nĩ, krẽg vãnh ã tóg nĩ. Ge ra mỹ sér tĩm nĩ. Jamã há ra prẽrm nĩ, ã mỹ sér tĩn kỹ. Ã krẽ vỹ e tãvĩ nỹtĩnh mũ. Ũn krẽg mũ fi krẽ e kãfór ti nỹtĩnh mũ, ã krẽ ti,” he ja tóg nĩ, ẽg mỹnh tag fi to, Topẽ vĩ tỹ rán kỹ nĩ ki.
Kỹ ẽg tóg Isaque ri ke nỹtĩ. Topẽ tóg ti to Abraão mỹ: “ã kófa nĩ ra ã tóg kósin ke mũ,” he ja nĩ. Kỹ ẽg tóg Cristo ki ge kỹ tỹ Topẽ krẽ nỹtĩ, Topẽ tỹ ẽg to: “inh krẽ vỹ tỹ ãjag nỹtĩnh mũ,” hen kỹ.
Kỹ Abraão kósin ve vỹ ti prũ pẽ fi kósin vóg kónãn ja nĩgtĩ. Ti kófa tũ ra tóg ti kósin ve ẽn han. Hã ra tóg Topẽ kuprĩg tugrĩn ti prũ pẽ fi ki ti kósin han. Kỹ ti kósin ve vỹ ẽgno vóg kónãn mũ. Hã kỹ ẽg tóg tag vég tĩ gé, ũri. Ũ tỹ Judeu jykre han mũ ag vỹ ẽg vóg kónãn sór tĩ gé ver.
Kỹ Abraão krẽ ag to tag vỹ rán kỹ nĩ, ha mẽ: “ã camarada fi fón nĩ, fi kósin mré,” he ja tóg nĩ. “Ã camarada fi kósin pijé ã prũ pẽ fi kósin mré ã tũ mãn ke mũ'. Ti pir mỹ ti mãn ke mũ, ã prũ pẽ fi kósin ti,” he ja tóg nĩgtĩ.
Kỹ ẽg tóg tỹ ti prũ pẽ fi kósin ri ke nỹtĩ, ẽg tỹ Jesus ki ge kỹ nỹtĩn kỹ.
Kỹ Jesus tóg ẽg kygvã, Moisés jykre si ẽn to. Hã kỹ Judeu ag jykre ẽn han sór tũg nĩ. Ũ tỹ tag to ãjag krĩn sór mũ ẽn ag kato tẽm nĩ. Ag nón mũ sór tũg nĩ, ag tỹ vẽjykre ẽn to ãjag sigse mãn tũ nĩ jé sir.
Hã kỹ sóg ãjag mỹ kãmén mũ, inh, hã vỹ: Paulo, he mũ. Ha mẽ: ãjag tỹ Judeu jykre tugrĩn kren sór kỹ Cristo vỹ ãjag mỹ nén ũ há han ke tũ nĩ.
Ha vé, sỹ tag tó mãn ke vẽ gé, ha mẽ. Ãjag tỹ ãjag fár kym kỹ ãjag tóg Moisés jykre si ẽn ki króm kãn ke mũ gé sir.
Cristo tovãnh to ken hã vẽ. Topẽ vỹ ẽg jagãgtãn sór mũ. Ãjag tỹ Moisés jykre han kỹ ãjag tóg ti tỹ ẽg jagãgtãn tag to é he mũ sir.
Ãjag jãvo ẽg tóg ẽg tỹ Jesus ki gen kỹ Topẽ mỹ tỹ ũn há nỹtĩnh mũ. Ẽg tỹ ti ki ge kỹ nỹtĩn kỹ ẽg tóg Topẽ kuprĩg tỹ jagrẽ nỹtĩ. Ẽg jagrẽ tag tugnĩn ẽg tóg Topẽ mỹ tỹ ũn há nỹtĩ.
Ha vé, ẽg tỹ Jesus Cristo ki ge kỹ nỹtĩn kỹ tóg tỹ nén ũ tũ tĩ sir, ũ tỹ ti fár kym ja ti, ũ tỹ kym ja tũ ti ke gé. Ti ki ge kỹ ẽg tóg nỹtĩ, kỹ ẽg tóg tỹ nén ũ pir nỹtĩ ha. Jagnẽ to há ẽg nỹtĩ ha.
Ha vé, mũ há han ja ãjag nĩgtĩ. Ãjag tỹ ne jé tovãnh sór nẽ? Ãjag tỹ ne jé vẽnh vĩ há kri nĩm sór tũ nĩ nẽ?
Topẽ tỹ ãjag krĩn pijé'. Ti hã ne ãjag jé prẽr ja nĩgtĩ'.
Tag to jykrén: fermento sĩ vỹ ẽg tỹ ẽmĩ kujãgja kỹ kri rũm ke tĩ, kỹ tóg tỹ sónsón ke kãn tĩ. Topẽ vĩ kujãgja vỹ ge nĩ, ha mẽ. Ke tũg nĩ.
Ẽg Senhor tũ vỹ tỹ ãjag nỹtĩ. Hã kỹ sóg ãjag to: ag hỹn ti tovãnh ke tũ nĩ, he tĩ. Ag hỹn ti japry jagma mũ mãn ke mũ, he sóg tĩ. Ũ tỹ ãjag krĩn kónãn mũ ẽn ne vẽsỹrénh ke mũ', ti tỹ tỹ pã'i nĩ ra'.
Inh pijé ẽg gré fár junun kym to: ke ra, he tĩ'. Isỹ ag mré tag tó ra ag hỹn inh vóg kónãn ke tũ nĩ vẽ. Ẽg tỹ ẽg fár kym tugrĩn krenkren ke nỹtĩ ra ẽg tóg Jesus tỹ ka to sa ja ẽn to krenkren ke tũ nĩ vẽ, kỹ tóg ag mỹ sér tĩ vẽ. Inh pijé tag tó tĩ'.
Ũ tỹ tag tó mũ ag jé ag grãfy kym kãn, ũ tỹ ãjag krĩn kónãn mũ tag ag.
Hã ra Topẽ tóg ẽg jé prẽr, ti tỹ ẽg kygvãn jé. Kỹ ẽg kygvar kỹ nỹtĩ ha. Ge ra ẽg tóg ẽg tỹ vẽsóg ki nén to jykrén mũ ẽn han sór ke tũ nĩ, ti kórég nĩn kỹ. Ẽg tỹ jagnẽ to há nỹtĩ tag hã ne há nĩ'. Jagnẽ ki rĩr to ken hã vẽ.
Ha vé, Topẽ tỹ ẽg jyvẽn e ẽn ki króm kãn jé ẽg tóg ke mũ, ẽg tỹ nén ũ pir han kỹ, hã vỹ: “ã régre ki rĩr há han nĩ, ã tỹ vẽnh ki rĩr há ri ke han nĩ, ã régre ki,” he mũ.
Jãvo ãjag tóg mĩg ri ke jagnẽ mãn sór mũ, jagnẽ to jũn kỹ. Jagnẽ tỹ tũ' he jé ãjag tóg ke mũ, gen kỹ, ha vem nĩ.
Hã kỹ sóg ãjag mỹ: “Topẽ kuprĩg tỹ ãjag mỹ nén tó mũ ẽn hã han nĩ,” he mũ. Kỹ ãjag tóg ãjag tỹ nén to én mũ ẽn han ke tũ nĩ.
Ẽg tỹ nén to én mũ vỹ Topẽ kuprĩg kato tẽ nĩ. Kỹ Topẽ kuprĩg vỹ ẽg tỹ nén to én mũ ẽn kato tẽ nĩ gé. Jagnẽ to rárá ag tóg tĩ.
Ẽg tỹ hã ra Topẽ kuprĩg tỹ ẽg mỹ nén tó mũ ẽn han kãn kỹ tóg ẽg se mãn ke tũ nĩ sir, vãsỹ Moisés jykre si ẽn ti.
Ẽg tỹ vẽsóg ki nén to jykrén mũ ẽn vỹ kórég nĩ. Vẽnh kar vỹ ki kanhró nỹtĩ. Ẽg tỹ vẽsóg ki nén to jykrén mũn hã vẽ, hã vỹ: mén tũ mré nỹ, prũ tũ mré nỹ, nén ũ kavéj han tĩ, ẽg tỹ nén to én mũ kar han tĩ,
ẽg tỹ vẽnh kãgrá to: Topẽ vẽ, he tĩ, kujá jykre han tĩ, jagnẽ kato vãsãn tĩ, jagnẽ to ẽg fe tỹ gỹm ke (ka)mẽ, jagnẽ tũ to jykrén kónãn tĩ, vẽsỹ ũn mág han sór mũ, vẽnh kãpãm kỹ nỹtĩ sór mũ,
jagnẽ tũ to én tĩ, kronkron tĩ, krĩn tũ, he mũ, vẽjykre pãno han tĩ tỹ hẽn ri ke ke gé. Tag to sóg ãjag jyvẽn huri. Hã ra sóg tó mãn sór mũ. Ũ tỹ tag han mũ ag pijé Topẽ tỹ tỹ ẽg pã'i nĩ venh ke mũ'.
Topẽ kuprĩg tỹ ẽg kanhrãn mũ vỹ kórég tũ nĩ. Há kar ti nĩ. Ti tỹ ẽg kanhrãn to ken hã vẽ, hã vỹ: jagnẽ to há, he mũ, mỹ sér tĩ, krĩ kuprã, jagnẽ to fe há nỹtĩ, komẽr hã vĩ, jagnẽ jagãgtãn tĩ, jagnẽ mỹ ón vãnh,
vẽsỹ ũn mág han sór tũ, vẽso jykrén tĩ, he mũ. Topẽ pijé tag kato tẽ tĩ'. Ti tỹ vãsỹ ẽg jyvẽn ti vỹ tag ri ke ja nĩgtĩ gé, Moisés jykre si ẽn ti.
Ẽg tỹ tỹ Jesus Cristo tũ nỹtĩn kỹ ẽg tóg ti tỹ ka to sa ja ẽn ri ke nỹtĩ. Hã kỹ ẽg tóg ẽg tỹ nén to én mũ ẽn han mãn sór ke tũ nĩ ha sir, ẽg tỹ nén ki vẽ'ĩ mũ ẽn.
Ẽg tỹ Topẽ kuprĩg tỹ jagrẽ nỹtĩn kỹ ẽg tóg ti tỹ ẽg mỹ nén tó mũ ẽn han kãn ke mũ sir, ti kuprĩg tỹ ẽg mỹ nén tó mũ ẽn ti.
Kỹ ẽg tóg sir tỹ ũn mág nỹtĩ sór ke tũ nĩ. Jagnẽ jũ han mãn sór ke tũ ẽg nĩ. Jagnẽ tũ mãn sór ke tũ ẽg nĩ gé. Vẽjykre há hã han jé ẽg tóg ke mũ.
Inh kanhkã', kejẽn ãjag kã mĩ ũ tóg kygnẽg tĩ, vẽnh vatánh tá. Kỹ ti mỹ: “ã mỹ kygnẽ ja tũ?“ hem nĩ, ãjag tỹ Topẽ kuprĩg tỹ jagrẽ nỹtĩn kỹ. Komẽr hã ti mỹ tóm nĩ. Kỹ vẽso jykrén há han nĩ gé, ãjag tỹ ti kóm kygnẽg tũ nĩ jé.
Jagnẽ jagãgtãn nĩ, ãjag mré ke ũ tỹ jagtar nĩn kỹ. Cristo tỹ ẽg jyvẽn mũn hã vẽ.
Kejẽn ũ tóg vẽsóg ki vẽsỹ ũn mág han sór mũ. Hã ra tóg tỹ nén ũ tũ nĩ. Ti tỹ kygnẽ vẽ. Vẽnh hã mỹ tóg ón mũ sir.
Ãjag jykre tugnỹm nĩ. Ti há nĩn kỹ tóg há tĩ. Jagnẽ mỹ: “inh jykre há vỹ ã jykre há kãfór nĩ,” he tũg nĩ.
Topẽ hã ne ẽg ki ẽg jykre há ẽn vég tĩ'. Kar kỹ tóg ẽg mré ke ag jykre ki kanhró nĩ gé.
Kejẽn ũ tóg ãjag mỹ Topẽ vĩ kãmén mũ. Ti mỹ ãjag tỹ nén ũ vin nĩ, ti tỹ ãjag mỹ kãmén mũ kaja ti.
Kygnẽ tũg nĩ. Ẽg tỹ Topẽ to é he kỹn pijé há nĩ'. Ẽg tỹ ón kỹ: “jykre há inh nĩ,” hen kỹ tóg ẽg kren han ke tũ nĩ. Topẽ vỹ ẽg jykre ki kanhró nĩ.
Ẽg jykre pãno tỹ ẽg mỹ há nĩ ra ẽg tóg to ter ke mũ. Ẽg tỹ jãvo Topẽ kuprĩg tỹ ẽg mỹ nén tó mũ ẽn han kỹ ẽg tóg rĩr krỹg ja tũ ẽn venh ke mũ.
Hã kỹ nén ũ há han to krónh ke tũg nĩ. Ve jé ẽg tóg ke mũ, Topẽ tỹ ẽg mỹ nén ũ há han ke ti.
Hã kỹ ẽg tóg vẽnh kar jagãgtãn ke mũ, ũ tỹ ẽg mré Jesus ki ge kỹ nỹtĩ fag mré hã.
Ha vé, sỹ rá tóg éhé nỹtĩ, sỹ vãhã vẽsog ki ãjag mỹ inh nĩgé tỹ rán kỹ.
Ũ ag tóg: “ãjag fár kym nĩ,” he tĩ. Ag tỹ vẽsỹ ũn mág han sór vẽ, ha mẽ. Judeu ũ ag tóg ẽg to jũ tĩ, ẽg tỹ fóg ag mỹ: Judeu jykre han tũg nĩ,” hen kỹ. Hã ra ag tóg inhhã ag tỹ ag vóg kónãn kamẽg mũ. Cristo tỹ krunh to sa ja ra ag tóg ag vẽsỹrénh ke kamẽg mũ. Ag vĩ jẽmẽ tũg nĩ.
Ha vé, ag tỹ ag fár kym ja ra ag tóg Topẽ tỹ vãsỹ ẽg jyvẽn ja ẽn han kãn tũ nĩgtĩ. Ge ra ag tóg ãjag mỹ “ha ké,” he tĩ, vẽnh kar ag tỹ ag to vĩ há han jé.
Ag jãvo sóg tỹ ũn mág nĩ sór tũ nĩ. Nén pir tóg inh mỹ sér tĩ, hã vỹ: ẽg pã'i tỹ Jesus Cristo tỹ krunh to sa ja ẽn, he mũ. Kỹ sóg ẽprã ke jykre han sór tũ nĩ ha.
Ũ ag tóg ag fár kym tĩ, jãvo ũ ag tóg kym tũ nĩgtĩ gé. Hã ra tóg tỹ nén ũ tũ nĩ gé. Topẽ mỹ ẽg há nỹtĩ, ẽg tỹ ti ki ge kỹ nỹtĩn kỹ, ẽg kar. Topẽ vỹ ẽg han mãn, kỹ ẽg tóg tỹ ũn tãg nỹtĩ ha. Tag hã ne há nĩ'.
Ũ tỹ vẽjykre tãg tag han mũ ag krĩ kuprãg ti tĩ, Topẽ ti. Ũ tỹ ge jagãgtãn ti tĩ, ẽg. Tỹ ẽg Topẽ tũ nỹtĩ ha, ti povo.
Kỹ inh kutãn mãn tũg nĩ. Inh vẽsỹrénh han mãn tũg nĩ. Jesus vẽsỹrénh ja ẽn ri ke han inh mỹr. Inh kygve vỹ e nỹtĩ.
Inh kanhkã', ẽg pã'i tỹ Jesus Cristo jé ãjag tar han, ti jé ãjag krĩ kuprãg. Hã vẽ.
Paulo tỹ rá vẽ. Isỹ ẽmã tỹ Éfeso tá ke ag mỹ rán hã vẽ. Jesus Cristo vỹ inh fẽg', sỹ tỹ ti apóstolo jẽ jé, Topẽ tỹ inh kuprẽg kỹ. Topẽ tũ vỹ tỹ ãjag nỹtĩ, kỹ ãjag tóg ẽmã tỹ Éfeso tá Jesus to vẽnhmãn tĩ. Jesus Cristo tovãnh tũ ãjag tóg nĩ.
Ẽg jóg tỹ Topẽ jé ãjag tar han, ti jé ãjag krĩ kuprãg, ẽg Senhor tỹ Jesus Cristo ti ke gé.
Ẽg kar jé Topẽ mỹ vĩ há han, ẽg Senhor tỹ Jesus Cristo panh mỹ. Ẽg tỹ Cristo ki ge kỹ nỹtĩn kỹ Topẽ tóg ẽg mỹ kanhkã tá nén ũ há kar ti ven sór mũ. Kỹ nén ũ tóg ẽg mỹ tũ' henh ke tũ pẽ nĩ. Hã jé tóg ẽg mỹ ti kuprĩg jẽnẽ, ẽg tỹ ti tugrĩn nén ũ há kar ve jé.
Ti tỹ nén ũ kar han ke to hã tóg ẽg kuprẽg, ẽg tỹ tỹ ti tũ nỹtĩ jé, Cristo tugrĩn. Ẽg tỹ ti ri ke nỹtĩ jé tóg ẽg kuprẽg, ẽg tỹ kygnẽg tũ nĩ jé. Ti fe vỹ tỹ ẽg nỹtĩ.
Jesus Cristo tugrĩn ẽg tóg tỹ ti krẽ nỹtĩ. Ti hã ne vẽsóg ki ẽg kuprẽg ke to jykrén ja nĩgtĩ',
ẽg tỹ ti mỹ vĩ há han jé. Ũn mág vỹ tỹ ti nĩ, ẽg jagãgtãn tóg tĩ. Hã kỹ tóg há tĩnh mũ, ẽg tỹ ti mỹ vĩ há han kỹ.
Ti hã ne ẽg kren han', ti kyvénh tỹ ẽg jagfy ti ki kãkutẽ ja nĩn kỹ. Tỹ tóg ẽg tỹ Topẽ vĩ mranh ja ẽn tỹ tũ' he ja nĩgtĩ. Topẽ tỹ ẽg mỹ nén ũ há han hã vẽ.
Hã ra tóg tũ' henh ke tũ nĩ. Krĩ há ti nĩ. Nén kar to jykrén há han ti nĩ, Topẽ ti.
Vãsỹ tóg to jykrén ja nĩgtĩ, kỹ tóg ũri ẽg mỹ tó mũ sir, ti tỹ Cristo tugrĩn nén han sór mũ ti.
Cristo tỹ tóg ũn mág han mũ, kanhkã tãn ag kri, ga kri mũ ag kri ke gé. Kỹ ẽg kar vỹ tỹ ti krẽm ke nỹtĩnh mũ. Povo pir ri ke ẽg nỹtĩnh mũ, kurã ẽn kã.
Ẽg tỹ Cristo ki ge kỹ nỹtĩn kỹ ẽg tóg tag venh ke mũ gé. Hã jé Topẽ tóg ẽg kuprẽg ja nĩ. Nén kar to tóg jykrén há han tĩ, vẽsóg ki, kỹ tóg ẽg kuprẽg to jykrén ja nĩ gé.
Ẽg hã vỹ vãsỹ tag ve sór ja nĩ. Kỹ ẽg tóg ve vén. Kỹ ãjag tóg ẽg jykre ve kỹ Topẽ tỹ tỹ ũn mág nĩ vég mũ sir.
Kỹ ãjag tóg ti tỹ ẽg krenkren han sór mũ mẽg mũ gé. Kỹ Topẽ tóg ãjag mỹ ti kuprĩg jẽnẽ. Tỹ tóg ãjag jagrẽ há han. Ti tỹ ãjag nĩgjẽg hã vẽ.
Ẽg jagrẽ tag tugrĩn ẽg tóg ti ki kanhró nỹtĩ. Kejẽn ẽg tóg ti venh ke mũ, ha vem nĩ, kỹ tóg ẽg mỹ sér tĩnh mũ. Kỹ ẽg tóg ti mỹ vĩ há han ke mũ, ti tỹ tỹ ũn mág jẽn kỹ.
Ãjag tỹ ẽg Senhor tỹ Jesus ki ge mẽ inh. Kỹ ãjag nẽji jagnẽ to há nỹtĩ. Jesus ki ge kỹ nỹtĩ kar ag to ãjag nẽji há nỹtĩ.
Hã kỹ sóg ãjag to Topẽ mỹ: “há ti nĩ,” he tĩ. Ãjag to sóg ti mré vẽmén to krónh ke tũ nĩgtĩ.
Ẽg Senhor tỹ Jesus Cristo panh mré sóg vẽmén tĩ, ẽg jóg mré, ũn mág pẽ ẽn mré. Kỹ sóg ti mỹ: “ã kuprĩg tỹ ag krĩn nĩ,” he tĩ. “Ã kuprĩg tỹ ag mỹ vẽnh kãmén há han nĩ, ag tỹ ã ki kanhrãn há han jé,” he sóg tĩ.
“Ha ag mỹ krĩ há nĩm. Ha ag kanẽ tar han, ag tỹ ve há han jé. Ag kuprẽg ja ã tóg nĩ, ã tỹ ag mỹ nĩm jé, ã tỹ nén tó ja ẽn ti.
Tar tãvĩ ã tóg nĩ, kỹ ã tóg ag mỹ nén há kar han tĩ, tag ki, tá ke gé. Ag tỹ ã ki ge kỹ nỹtĩn kỹ ag mỹ tag kãmén nĩ,” he sóg tĩ, Topẽ mỹ.
Ti tar tãvĩ nĩn kỹ tóg Cristo ter kar kỹ ti rĩn mãn ja nĩgtĩ gé. Kỹ tóg ti mỹ: “ha inh pẽgja tá nĩ,” he ja nĩ gé, kanhkã tá.
Ti tỹ tóg pã'i mág han, kỹ tóg tỹ pã'i kar ag kri ke jẽ, kanhkã tãn kar ag kri ke, ẽg tỹ ũn vég tũ kar ag kri ke, ũn tar ag, ũn mág ag. Kỹ ti jiji vỹ vẽnh kar ag jigji kãfór nĩ gé, ẽg tỹ ũri ũn tó mũ ag jigji, ẽg tỹ kar kỹ ũn tónh ke mũ ag jigji mré hã.
Kỹ Topẽ tóg ti krẽm vẽnh kar vin kãn. Kỹ tóg tỹ vẽnh kar kri ke jẽ sir, Cristo ti. Kỹ tóg tỹ ẽg kri ke jẽ gé sir, ẽg tỹ tỹ ti tũ nỹtĩn kỹ.
Jãvo ẽg tóg tỹ ti há ri ke nỹtĩ. Kỹ ẽg tóg tỹ ũn pir nỹtĩ, jagnẽ mré. Ẽg há vỹ ti pir mỹ tỹ nén ũ tũ nĩ. Ẽg krĩ mré tóg tỹ nén ũ pir nĩ. Ri ke ti nĩ, ẽg tỹ Jesus mré tỹ ũn pir nỹtĩ ti. Kỹ Cristo vỹ tỹ ẽg krĩ ri ke nĩ. Ti hã vỹ ẽg rĩnrĩr han tĩ, Jesus ti.
Vãsỹ ãjag tóg nũgme ki vár ke mũ vẽ, ãjag tỹ ti vĩ mranh ja nĩn kỹ.
Ẽn kã ãjag tóg ẽprã ke ag jykre pãno jagma mũ ja nĩgtĩ, Nén-Kórég pã'i mág ẽn tỹ ãjag krĩn kỹ, nén ũ ũ tãn ag kri pã'i ẽn. Ẽn vỹ tỹ ũ tỹ Topẽ vĩ mranh tĩ ag jagrẽ nĩ mỹr.
Vãsỹ ẽg tóg tỹ ti tũ nỹtĩ ja nĩgtĩ gé, ti krẽ ag ri ke. Ẽn kã ẽg tóg ẽg tỹ nén to én mũ ẽn han ja nĩgtĩ, ẽg tỹ nén to jykrén mũ kar ẽn ti. Kỹ Topẽ tóg ẽg vóg kónãn mũ vẽ, ti tỹ ag vóg kónãn ke ẽn ri ke.
Hã ra Topẽ tóg ẽg jagãgtãn pẽ han. Ẽg to tóg há tãvĩ nĩ, kỹ ẽg tóg tỹ ti fe nỹtĩ.
Ẽg tỹ ti vĩ mranh ja nĩn kỹ ẽg tóg vẽser ri ke nỹtĩ ja nĩgtĩ, hã ra tóg ẽg rĩnrĩn mãn ja nĩgtĩ, Cristo mré. Ti tỹ ẽg jagãgtãn kỹ tóg ẽg krenkren han ja nĩgtĩ.
Cristo mré tóg ẽg rĩnrĩn mãn ja nĩgtĩ gé. Kanhkã tá tóg ẽg tỹ ũn mág han ke mũ, Jesus Cristo mré.
Tag ve kỹ vẽnh kar vỹ ki kanhró nỹtĩnh mũ, Topẽ tỹ Jesus Cristo tugrĩn ẽg to há tãvĩ nĩn ki. Hã jé tóg ẽg mỹ nén ũ há ẽn ven ke mũ. Tũ' he jãvãnh ti nĩ, ti tỹ ẽg mỹ nén ven ke ti.
Ha vé, ti tỹ ẽg jagãgtãn kỹ tóg ẽg kren han ja nĩgtĩ, ẽg tỹ ti ki ge kỹ nỹtĩn kỹ. Ẽg tỹ vẽsóg ki vẽnh kren han pijé'. Topẽ tỹ ẽg kren han ja vẽ mỹr. Kỹ tóg ti tỹ ẽg mỹ presente han ri ke nĩ.
Ẽg vãsãn pijé'. Ẽg tỹ ẽg vãsãn to kren ra ẽg Topẽ mỹ: “há inh nĩ, vãsãn ja inh nĩ, hã kỹ sóg kren mũ,” henh mũ vẽ. Hã ra ẽg pijé, ẽg vãsãn to kren ke mũ'. Ti tỹ ẽg jagãgtãn vẽ mỹr.
Ti hã ne ẽg han mãn ja nĩgtĩ'. Jesus Cristo tỹ tóg ẽg han ja nĩgtĩ, ẽg tỹ vẽjykre há han jé. Topẽ vỹ ẽg mỹ vẽjykre há tag nĩm kãn, ẽg tỹ hã jagma mũ jé.
Ãjag tỹ vãsỹ nén han tĩ ja ẽn mĩ ẽkré. Fóg vỹ tỹ ãjag nỹtĩ, Judeu ag tỹ ũ to: “ũn gré fár junun kym ja tũ ag,” he mũ ẽn ag. Jãvo Judeu ag vỹ ag fár kym tĩ. Hã ra ẽg fár vỹ tỹ ẽprã ke nĩ.
Ũ tỹ kym mũ ag jãvo ãjag tóg Cristo ki kagtĩg ja nỹtĩgtĩ, kỹ ãjag pijé tỹ Israel ag mré ke nỹtĩ ja nĩgtĩ', vãsỹ. Topẽ tỹ Israel jógjóg ve ag mré nén ũ to jykrén mũ ẽn ki kagtĩg ja ãjag tóg nỹtĩ gé, kỹ ãjag tóg Topẽ tỹ ẽg mỹ nén ven ke mũ tag ki kagtĩg ja nỹtĩgtĩ gé.
Ẽn kã tóg ãjag mỹ kuvar gy nĩ ja nĩgtĩ, Topẽ ti. Ũri tóg ãjag mỹ kakó nĩ ha, ãjag tỹ Jesus Cristo ki ge kỹ nỹtĩn kỹ. Ti tỹ ẽg jagfy ti kyvénh kutẽm ja tugrĩn tóg ãjag mỹ kakó nĩ ha.
Ũri ẽg tóg tỹ povo pir ri ke nỹtĩ, Judeu ag, fóg ag, kanhgág ag. Topẽ hã ne ẽg tỹ jagnẽ to há nỹtĩ tag han'. Jagnẽ fyn kỹ ẽg tóg nỹtĩ ja nĩgtĩ, hã ra tóg vãfynyn ẽn kóké, Jesus ter kỹ. Ẽg tỹ tóg povo pir ri ke han, ẽg tỹ jagnẽ kato vãsãn mãn tũ nĩ jé.
Topẽ tỹ vãsỹ Judeu ag jyvẽn mũ kar ẽn tỹ tóg tũ' he ja nĩgtĩ, vẽjykre si ẽn, Moisés tỹ rá ẽn ti. Jesus ter tugrĩn tóg tỹ tũ' he ja nĩgtĩ, ti tỹ ẽg mỹ ũ tãg nĩm jé sir. Povo e tỹ tóg ũn pir han ja nĩgtĩ, ũ tãg, ẽg tỹ jagnẽ kato vãsãn mãn tũ nĩ jé. Tỹ ẽg vẽnh kanhkã pir nỹtĩ ha. Topẽ tỹ nén to jykrén mũn hã vẽ.
Cristo vỹ ti ter kỹ Topẽ tỹ ẽg kar to há nĩ han, Judeu mré Judeu tũ ag to. Ti tỹ krunh to sa kỹ tóg Topẽ tỹ ẽg kato tẽ ẽn tỹ tũ' he kãn ja nĩgtĩ.
Jesus tỹ nén han jan hã vẽ. Kỹ tóg Topẽ tỹ ẽg to há nĩ tag tó ja nĩ, ãjag mỹ, ãjag tỹ tỹ Judeu tũ ra, ẽg mỹ ke gé, ẽg tỹ tỹ Judeu nỹtĩ ra.
Ti tugrĩn ẽg tóg ẽg jóg tỹ Topẽ mré vẽmén tĩ ha, ãjag ke gé, ãjag tỹ tỹ Judeu tũ ra, ẽg tỹ tỹ Judeu nỹtĩ ra ke gé. Ti kuprĩg vỹ tỹ ũn pir nĩ, hã tỹ ẽg kar tóg ti mré vẽmén tĩ, kanhgág mré hã.
Hã kỹ ãjag kórég tũ nỹtĩ ha. Ãjag pijé tỹ ẽmã ũ tá ke nỹtĩ ha', ti mỹ, ãjag tỹ tỹ fóg nỹtĩ ra, ãjag tỹ tỹ kanhgág nỹtĩ ra ke gé. Topẽ tũ vỹ tỹ ãjag nỹtĩ ha. Topẽ krẽ vỹ tỹ ãjag nỹtĩ ha.
Topẽ ĩn ri ke vỹ tỹ ẽg nỹtĩ. Ti nũna runrur ri ke vỹ tỹ apóstolo nỹtĩ, Topẽ vĩ tó tĩ ag mré. Ti nũna téj ri ke vỹ tỹ Jesus Cristo nĩ. Ti kuge ri ke vỹ tỹ ãjag nỹtĩ, ẽg mré.
Ðn nũna tugrĩn ĩn tóg jẽ nĩ, kỹ tóg komẽr hã kar kỹ jẽnh mũ. Ti kar kỹ jẽ kỹ tóg tỹ ẽg Senhor tũ jẽ sir.
Cristo vỹ komẽr hã ti han mũ, ĩn kar ri ke ti, hã vỹ: ẽg, he mũ. Kỹ Topẽ kuprĩg vỹ ẽg kã ki ti jamã han. Ũ tỹ Jesus ki ge mũ ag to ken hã vẽ.
Hã kỹ sóg Topẽ mré vĩ tĩ, inh, hã vỹ: Paulo, he mũ. Se kỹ inh jẽ, Jesus Cristo tugrĩn. Isỹ ãjag to há nĩn kỹ sóg se kỹ jẽ, isỹ ũ tỹ Judeu jykre han tũ kar ag to há nĩn kỹ.
Ãjag hỹn tóg Topẽ tỹ isar han mũ ẽn mẽ. Isỹ ãjag ki rĩr jé tóg isar han, isỹ ũ tỹ Judeu jykre han tũ ag ki rĩr jé.
Topẽ ne inh mỹ ti tỹ vãsỹ nén to jykrén mũ ẽn tó', hã kỹ sóg ãjag mỹ kãmén sĩ han huri.
Ãjag tỹ inh vẽnh rá tag ve kỹ ãjag tóg inh jykre venh ke mũ sir. Cristo vỹ nén ũ tãg han jé kãtĩg ja nĩ.
Ti tỹ inh mỹ tag tó to hã ag tóg ki kagtĩg ja nỹtĩgtĩ, ẽg jógjóg ag, ẽprã ke kar ag. Ũri tóg ẽg mỹ tó mũ, ti kuprĩg tỹ, apóstolo ag mỹ ke gé, ẽg jyvẽn tĩ ag mỹ ke gé, ti tũ kar ag mỹ.
Ti tỹ ẽg mỹ nén ũ tãg tó mũn hã vẽ, ha mẽ. Vãsỹ Topẽ tóg Judeu ag hã mỹ vĩ há han ja nĩ. Ũri tóg fóg ag mỹ, kanhgág ag mỹ vĩ há han mũ ha, Judeu ag mré. Ẽg kar vỹ tỹ Jesus Cristo há ri ke nỹtĩ ha, ẽg tỹ ti ki ge kỹ nỹtĩn kỹ. Kỹ ẽg tóg ẽg tỹ Jesus Cristo tugrĩn nén venh ke mũ ẽn ve kãn ke mũ gé.
Tag to Topẽ tóg inh mỹ: “ha fóg kar ag mỹ, kanhgág kar ag mỹ tónh tĩg,” he ja nĩgtĩ. Kỹ tóg to isar han, inh rãnhrãj to.
Topẽ tũ kãsir ag kar jakrẽm inh nĩ, hã ra tóg isar han, sỹ fóg ag mỹ, kanhgág ag mỹ Cristo kãmén jé. Cristo tugrĩn tóg ẽg mỹ nén ũ há tãvĩ han ke mũ. Hã tó sóg tĩ, vẽnh kar mỹ.
Vẽnh kar mỹ sóg kãmén tĩ, ti tỹ nén han ke ti. Vãsỹ tóg to: “tag han jé sóg ke mũ,” he ja nĩgtĩ. Ti tỹ nén kar han tũg ki tóg to jykrén ja nĩgtĩ. Ti hã ne nén kar han'. Ge ra tóg ũ mỹ tó ja tũ nĩ ver.
Ũri tóg ve há tĩ ha, ti tỹ vãsỹ nén to jykrén mũ ẽn ti. Kanhkã tãn ag mỹ tóg ve há tĩ ha, tá pã'i ag mỹ. Ag tỹ ũ tỹ Jesus ki ge kỹ nỹtĩ ag ve kỹ ag tóg Topẽ jykre hapẽ ẽn ki kanhró nỹtĩ.
Vãsỹ tóg to jykrén, ti tỹ ẽg pã'i tỹ Jesus Cristo tugrĩn nén ũ han sór mũ ẽn ti.
Ti hã ki ẽg ge kỹ nỹtĩ, hã kỹ ẽg tóg jatun mỹ Topẽ mré vẽmén tĩ ha. Ẽg kanẽ jun mãn ke tũ ti nĩ ha, Topẽ ti.
Hã kỹ sóg ãjag mỹ: “sỹ ãjag jagfy jagtar nĩ tag mĩ ẽkrén kỹ Jesus to krónh ke sór tũg nĩ,” he mũ. Ãjag jagfy ke vẽ, isỹ nén vég mũ tag. Inh jagtar tag tugrĩn ãjag tóg nén ũ há venh ke mũ, ha vem nĩ.
Hã jé sóg Topẽ mré vẽmén tĩ. Ẽg jóg vẽ mỹr.
Ti tugrĩn ẽg tóg rĩnrĩr nỹtĩ, ẽprã ke kar, kanhkã tá ke kar ke gé. Kỹ tóg ẽg ki rĩr tĩgtĩ.
Kỹ sóg ti hã mỹ to vĩ tĩ, ti tỹ ti kuprĩg tỹ ãjag tar han jé. Nén ũ kar vỹ tỹ ti tũ nỹtĩ. Tar ti nĩ gé. Ti hã mỹ sóg to vĩ tĩ,
ti tỹ Cristo tỹ ãjag ki ẽmã han jé, ãjag tỹ ti ki ge kỹ nỹtĩn kỹ. Ti tỹ ẽg to há nĩ vỹ tỹ ga ri ke nĩ, ẽg tỹ ti ki jãrén jé, ka jãrén ri ke. Kỹ ẽg tóg ti to tar nỹtĩ sir. Hã jé sóg ti mỹ ãjag tó tĩ gé.
Topẽ tỹ ẽg kren han mũ vỹ, ẽg tỹ nén ve vãnh ri ke nĩ. Kỹ sóg Topẽ mré vẽmén tĩ, ti tỹ ãjag mỹ tag kãmén kãn jé, ti tũ kar ag mỹ ke gé. Topẽ tỹ ẽg kren han mũ vỹ nén ũ téj gy ri ke nĩ. Krỹg ja tũ ti nĩ. Hã kỹ ẽg tóg vẽsóg ki to jykrén kãn ke tũ nĩ.
Cristo vỹ ẽg to há tãvĩ nĩ, tag to jykrén kãn ke tũ ẽg tóg nĩ gé. Kỹ sóg Topẽ mỹ: “ha ag mỹ tag kãmén,” he tĩ, ãjag tỹ ti hã tỹ krĩn kỹ nỹtĩ jé.
Ha vé, Topẽ hã ne tar tãvĩ nĩ'. Hã kỹ tóg ẽg tỹ ti mỹ nén ũ to vĩn kỹ ẽg mỹ kãfór han tĩ. Kỹ tóg ẽg tỹ nén ũ to jykrén mũ kãfór han tĩ gé.
Kỹ ẽg tóg ti hã mỹ vĩ há han ke mũ, ẽg tỹ Jesus Cristo ki ge kỹ nỹtĩn kỹ. Ẽg tỹ ti mỹ vĩ há han vỹ tũ' henh ke tũ nĩ. Hã vẽ.
Kỹ sóg ãjag jyvẽn sór mũ ha. Se kỹ inh jẽ nĩ, ẽg Senhor tugrĩn. Mũ há han sórm nĩ. Topẽ vỹ ãjag kuprẽg, kỹ ãjag tỹ vẽjykre há han ke hã to vãsãn nĩ.
Ã régre to: “ti kãfór vỹ tỹ inh nĩ,” he sór tũg nĩ. Jagnẽ mỹ komẽr hã vĩm nĩ. Jagnẽ to fe nỹtĩm nĩ. Jagnẽ to há nỹtĩm nĩ. Jagnẽ ajudar hem nĩ.
Topẽ kuprĩg vỹ tỹ ũn pir nĩ, kỹ tóg ẽg mỹ vẽjykre pir nĩm tĩ. Vãsãn nĩ, ãjag tỹ vẽjykre pir ẽn hã han jé, ãjag tỹ krĩ kuprã nỹtĩn jé.
Topẽ kuprĩg pir ẽn vỹ tỹ ẽg kar jagrẽ nĩ. Kỹ ẽg kar vỹ tỹ Cristo há ri ke nỹtĩ. Jãvo tóg tỹ ẽg krĩ ri ke nĩ. Ẽg kar mỹ ti nén ũ há han ke mũ, jagnẽ ri ke, ti tỹ ẽg kuprẽg kỹ.
Kỹ ẽg Senhor vỹ tỹ ũn pir nĩ gé. Ẽg kar vỹ ti ki ge kỹ nỹtĩ. Ti jiji hã tỹ ẽg kygpe kỹ nỹtĩ gé.
Ẽg jóg tỹ Topẽ vỹ tỹ ũn pir nĩ gé, ẽg kar jóg ti. Ti hã ne tỹ vẽnh kar kri ke nĩ'. Ẽg kar tỹ tóg ti tỹ nén han sór mũ ẽn han tĩ, kỹ tóg ẽg kã kã nĩ gé, ẽg jóg ti.
Cristo vỹ ẽg tar han tĩ gé, ẽg kar, ti rãnhrãj to. Ũ mỹ tóg vẽnh rãnhrãj ũ nĩm', ũ nĩm' he tĩ.
Hã kỹ tag tóg rán kỹ nĩ, ha mẽ: “ti tỹ kanhkã ra tãpry kỹ tóg ũn sigse kỹ nỹtĩ ẽn ag tatĩn vyr. Kỹ tóg ẽprã ke ag tar han mũ gé, ag tỹ ti rãnhrãj han ke to,” he ja tóg nĩgtĩ.
Ha vé, ti tãpry kỹ tóg, ti tỹ kanhkã ra tĩg ke to hã tére ja nĩ gé, ẽprã.
Ũn tére mũ ẽn vỹ tãpry mãn ja nĩ gé. Kỹ tóg kanhkã pãtén kỹ kri nĩ nĩ sir. Tá nĩn kỹ tóg nén ũ kar ki kanhró nĩ sir, ti tỹ ẽmã kar vigvég nĩn kỹ.
Ti hã ne ti rãnhrãj kar to ẽg tar han tĩ'. Ũ ag vin kỹ tóg ag tỹ apóstolo hynhan. Ũ mỹ tóg: “ũ tỹ inh vĩ mẽ ja tũ ag mỹ inh vĩ tónh tĩg nĩ,” he mũ. Ũ tỹ tóg igreja to kófa han. Ũ mỹ tóg: “ũ tỹ igreja krẽm vẽnh mãn tĩ ag mỹ inh vĩ kãmén nĩ,” he mũ gé.
Tag to tóg ẽg tar han tĩ, ẽg tỹ jagnẽ tar han jé sir, ti rãnhrãj to, ẽg tỹ tỹ ti jãvy nỹtĩn kỹ, ti ve fag ke gé. Ẽg tỹ ẽg rãnhrãj tag ki króm kỹ Cristo há ẽn vỹ tar pẽ nĩ ha. Ẽg hã vỹ tỹ ti há nỹtĩ.
Ti tỹ ẽg kar tỹ vẽjykre pir han mũ ve sór vẽ, ẽg tỹ ti ki ge kỹ nỹtĩn kỹ. Kỹ ẽg kar vỹ ẽg rãnhrãj to tar nỹtĩ sir. Kỹ ẽg Cristo tỹ ẽprã ke jykre kãfór nĩ ẽn ri ke nỹtĩ sir. Komẽr hã ẽg tóg ti tỹ nén han mũ mré ti tỹ nén to jykrén mũ ki kanhrãn kãn ke mũ gé sir. Kỹ ẽg tóg ũn sanh há kanhró ri ke nỹtĩ sir.
Ẽg tỹ gĩr ri ke nỹtĩn kỹ tóg ti mỹ há tũ nĩ. Gĩr ag tóg, ag tỹ nén ũ mẽ kỹ kãnhmar nén ũ nón tĩ', nén ũ nón tĩ', he tĩ. Ẽg tỹ ti vĩ to gĩr tỹ ki kagtĩg ẽn ri ke nỹtĩn kỹ tóg ẽg tỹ ũn ón mũ vĩ kri nĩm ja há tĩ, ẽg tỹ ki kagtĩg nỹtĩn kỹ. Ũ ag tóg Topẽ vĩ to ón tĩ. Ag tỹ ẽg tỹ ag mré kygnẽ han sór vẽ.
Hã ra tóg ẽg tỹ Topẽ tỹ ki hã tó mũ ẽn hã han kỹ há tĩnh mũ. Kỹ ẽg tóg jagnẽ to há tãvĩ nỹtĩnh mũ gé. Hã tỹ ẽg tar nỹtĩnh mũ, Cristo tỹ tỹ ẽg krĩ nĩn kỹ.
Kỹ ẽg tóg tỹ ti há ri ke nỹtĩ. Ẽg kar tỹ tóg nén ũ pir han. Kỹ ẽg kar vỹ ti tỹ ẽg mỹ ti rãnhrãj nĩm ja ẽn to tar nỹtĩnh mũ. Kỹ ẽg tóg ũn sanh há tar ri ke nỹtĩ sir. Mog jé ẽg tóg ke mũ, ẽg tỹ jagnẽ to há nỹtĩn kỹ.
Kỹ sóg ãjag jyvẽn sór mũ, ẽg Senhor tỹ inh mỹ: “ha ag jyvẽn,” hen kỹ. Hã kỹ sóg: “ũ tỹ Topẽ ki kagtĩg ag jykre han sór tũg nĩ,” he mũ. Kórég ti nỹ mỹr, ag jykre ti. Ag tỹ vẽsóg ki nén to jykrén mũ ẽn hã han ag tóg tĩ.
Kuty mĩ ag mũgtĩ, ki kagtĩg ag nỹtĩ. Hã ra ag tóg ki kanhrãn sór tũ nĩ gé. Hã kỹ ag tóg Topẽ tỹ ẽg mỹ vẽjykre nĩm ja ẽn ki kagtĩg nỹtĩ.
Kỹ ag tóg vẽjykre há to é he tĩ. Mỹ'ãg vãnh ag nỹtĩ. Ag vẽnh kavénh vỹ ag mỹ há tĩ. Vẽjykre kórég tỹ ag kókég mũ ra tóg ag mỹ sér tĩgtĩ, kỹ ag tóg to krónh ke tũ nĩgtĩ. Ke tũg nĩ, ag jãvo.
Cristo jykre vỹ ge tũ nĩgtĩ, ki kanhró ãjag tóg nỹtĩ.
Ti kãme ki kanhró kar ãjag nỹtĩ ha, ti jykre ke gé.
Ti ki ge kỹ nỹtĩn kỹ ẽg tóg ẽg tỹ vãsỹ nén han ja ẽn ri ke han mãn ke tũ nĩ ha. Ãjag jykre pãno ẽn tovãnh kãn jé ãjag tóg ke mũ. Ãjag tỹ ãjag jykre pãno jagma mũn kỹ ãjag tóg ãjag tỹ nén to én mũ ẽn hã han mũ ja nĩgtĩ ver. Hã ra ẽg tóg tag hã to ter ke mũ.
Kỹ Topẽ mỹ to vĩm nĩ, ti tỹ ãjag mỹ ãjag jykre kurynh kãn jé, ti tỹ ãjag fe jãnhkrig jé.
Vẽjykre tãg hã han sórm nĩ, Topẽ tỹ ẽg mỹ vẽjykre tãg nĩm mũ ẽn ti. Kỹ ẽg tóg ti ri ke nỹtĩnh mũ. Kuryj ẽg nỹtĩnh mũ. Há ẽg nỹtĩnh mũ, ti há ri ke.
Hã kỹ jagnẽ mỹ ón mãn tũg nĩ. Ki hã tóm nĩ, jagnẽ mỹ. Jagnẽ mré ke vỹ tỹ ẽg nỹtĩ, ẽg tỹ Cristo há ri ke nỹtĩn kỹ.
Ãjag fe tỹ gỹm ke mũ ra Topẽ vĩ mranh tũg nĩ. Ãjag tỹ jagnẽ to jũ nỹtĩn kỹ kurã ũ jãvãnh sór tũg nĩ. Kutyg ke to hã tỹ há' hem nĩ, ũri.
Japo tỹ ãjag krĩn sór mũ ra ti vĩ jẽmẽ tũg nĩ.
Vãsỹ ãjag kã mĩ ũ vỹ ũ tỹ nén ũ pigju mẽ ja nĩgtĩ. Kỹ ẽn han mãn tũg nĩ. Ãjag rãnhrãj nón ãjag mũnh ke mũ ũri, ãjag tỹ ãjag rãnhrãj to nén ũ kar ve jé. To vãsãn nĩ, ti tỹ ãjag mỹ kén jé, ãjag tỹ tỹ ũn jagãgtar ag jagãgtãn jé.
Vẽnh vĩ kórég tó sór tũg nĩ. Nén ũ há hã tỹ vẽmén nĩ, ãjag tỹ ãjag vĩ tỹ jagnẽ tar han jé, ãjag tỹ jagnẽ jykre kurynh jé.
Topẽ kuprĩg fe kaj han sór tũg nĩ gé. Topẽ vỹ ẽg mỹ ti kuprĩg jẽnẽ, ti tỹ hã tugrĩn ẽg nĩgjẽg jé, ẽg krenkren ke to. Ti tỹ tỹ ẽg jagrẽ nĩn kỹ ẽg tóg ki kanhró nỹtĩ, Topẽ tỹ ẽg krenkren han ke mũn ki.
Jagnẽ to jykrén kónãn tũg nĩ. Jagnẽ to krĩ rỹ han tũg nĩ. Ãjag fe tỹ gỹm ke mẽ nỹtĩ tũg nĩ. Féfén tũg nĩ. Jagnẽ to vĩ kónãn tũg nĩ. Vẽjykre pãno tovãnh kãn nĩ.
Jagnẽ to vĩ há han nĩ. Jagnẽ mỹ komẽr hã vĩm nĩ. Jagnẽ mỹ vẽnh pãte fón nĩ, Topẽ tỹ Cristo tugrĩn ẽg mỹ vẽnh pãte fón ja ẽn ri ke.
Topẽ tỹ vẽjykre han tĩ ẽn hã han nĩ, ãjag tỹ tỹ ti fe nỹtĩn kỹ, ti krẽ.
Jagnẽ to há kar nỹtĩm nĩ, Cristo tỹ ẽg to há nĩ ri ke. Ẽg jagfy tóg vẽnh fẽg. Ẽg tỹ Topẽ mỹ nén ũ pũn ri ke ti nĩ, ti tỹ ẽg jagfy vẽnh fẽg mũ ẽn ti. Kỹ tóg Topẽ mỹ há tĩ sir.
Topẽ tũ vỹ tỹ ãjag nỹtĩ. Hã kỹ vẽjykre pãno tỹ vẽmén sór tũg nĩ, ãjag tỹ han sór tũ nĩ jé. Ẽg prũ tũ mré nỹ, ẽg mén tũ mré nỹ, tỹ vẽmén sór tũg nĩ. Ãjag tỹ nén e hã tỹ vãsãn mẽ tỹ vẽmén sór tũg nĩ gé.
Kỹ jagnẽ mỹ vĩ kónãn tũg nĩ. Jagnẽ to vĩ kónãn tũg nĩ gé. Fagrĩnh mỹ vĩ tũg nĩ gé. Nén ũ kavéj tỹ vẽmén tũg nĩ gé. Ẽg tỹ tag tó kỹn pijé há nĩ', ẽg tỹ tỹ Topẽ krẽ nỹtĩn kỹ. Ẽg tỹ nén tónh ken hã vẽ, ha mẽ: “ã tỹ inh mỹ nén jẽnẽg mũ tóg inh mỹ há kar nỹtĩ,” he jé ẽg tóg ke mũ, Topẽ mỹ vĩ há han kỹ.
Tag to jykrén, ha mẽ: ũ tỹ ti prũ tũ fi mré nỹ mũ ẽn ti, ũ fi tỹ fi mén tũ mré nỹ mũ ẽn fi pijé Cristo venh ke mũ'. Ũ tỹ ti tỹ nén e hã tỹ vãsãn mũ ẽn pijé venh ke mũ'. Ẽg tỹ vẽnh kãgrá to jãn ẽn ri ke ti nĩ, ẽg tỹ ẽg tỹ nén e hã tỹ vãsãn mũ ẽn ti. Ũ tỹ ge pijé Cristo venh ke mũ', ti tỹ tỹ ẽg pã'i nĩ ẽn ti.
Ũ tóg ón kỹ ãjag mỹ vẽnh vĩ há tó sór tĩ. Ũ tỹ ge vĩ jẽmẽ tũg nĩ, ke tũ nĩ mũ ra Topẽ tóg ãjag to jũnh ke mũ. Ti vĩ mranh vẽ mỹr, kỹ tóg ũ tỹ ge to jũnh ke mũ.
Hã kỹ ag vĩ jẽmẽ sór tũg nĩ.
Vãsỹ ãjag tóg vẽjykre ki kuty hã han ja nĩgtĩ gé. Hã ra Topẽ tóg ãjag mỹ vẽjykre ki kurã ẽn nĩm, ãjag tỹ ti ki gen kỹ. Kỹ vẽjykre ki kurã tag hã han sórm nĩ.
Ẽg tỹ vẽjykre ki kurã hã han kỹ ẽg tóg jagnẽ mỹ vĩ há han ke mũ, vẽjykre kuryj. Ki hã tó jé ẽg tóg ke mũ gé, jagnẽ mỹ.
Vẽjykre tỹ ẽg Senhor mỹ há nỹ ẽn hã han sórm nĩ. Ẽn hã to jykrén mág nĩ.
Kejẽn ãjag tóg ũ vég tĩ, hã ra tóg vẽjykre ki kuty han tĩ. Kỹ ti mré han sór tũg nĩ. Ti mỹ: “kórég ti nĩ, tovãnh nĩ,” hem nĩ.
Vẽnh péju kỹ ag tóg han tĩ, vẽjykre kórég ti. Ẽg mỹ'a tóg tĩ, ẽg tỹ ag tỹ nén han tĩ ẽn ve kỹ.
Kejẽn tóg ag tỹ nén han mũ kri kurãg tĩ, kỹ tóg ve há tĩgtĩ, ag jykre ti. Kurã ki ẽg tóg ti kórég nĩ ẽn vég tĩ.
Kỹ tóg há nĩ, ẽg tỹ vẽjykre kórég to: kórég ti nĩ, hen kỹ. Kỹ ẽg tóg tovãnh sór ke mũ. Hã kỹ ẽg tóg: “Topẽ vĩ mranh sór mãn tũg nĩ. Nũgme ki kutẽ sór tũg nĩ. Kỹ Cristo vỹ ã mỹ jẽngrẽ han ke mũ,” he tĩ, ẽg jãn kỹ.
Ãjag tỹ nén han mũ to jykrén nĩ. Krĩ tũ nĩ sór tũg nĩ. Vẽjykre há ki vẽnh kanhrãn kỹ mũm nĩ.
Kurã kren tũg sórm nĩ. Nén ũ jagy ve jé ẽg tóg ke mũ, hã kỹ tóg há tĩ, ẽg tỹ kurã kren tũ nĩn kỹ. Ũri ti rãnhrãj han nĩ. Kejen ti jagy tĩnh mũ, ẽg tỹ ti rãnhrãj han sór mũ ra.
Ẽg Senhor vỹ ẽg tỹ nén ũ há han mũ ve sór tĩ. Kỹ tag hã to jykrén nĩ, ãjag tỹ tag hã han jé.
Vinho tỹ vẽsén tũg nĩ, tỹ vẽnh pépév han tũg nĩ, goj fa tỹ ke gé. Vẽjykre kórég vẽ. Topẽ kuprĩg tỹ ẽg fãn tag hã ne há nĩ'.
Jagnẽ mré Topẽ tỹ jãn nĩ. Ẽg Senhor jé tóm nĩ. Ti kuprĩg vỹ ẽg kanhrãn tĩ gé, ẽg tỹ ẽg Senhor mỹ nén tó sór mũ to, ẽg tỹ ti tỹ jãn há han jé. Ẽg tỹ ti mỹ: “há kar ti nĩ,” henh ke vẽ gé.
Ẽg jóg tỹ Topẽ mỹ ẽg tóg tónh ke mũ, ti hã mỹ ẽg tóg: “ã tỹ ẽg mỹ nén ven mũ vỹ há kar nỹtĩ,” henh ke mũ, ẽg tỹ ẽg Senhor tỹ Jesus Cristo jiji tón kỹ.
Ẽg tỹ Cristo kamẽg kỹ tóg há tĩ. Kỹ ẽg tóg jagnẽ jykre mĩ mũnh ke mũ gé, ẽg tỹ tỹ ti mré ke nỹtĩn kỹ.
Ũn tỹtá fag jé fag mén ag jykre mĩ mũjẽg, fag tỹ ẽg Senhor jykre mĩ mũ ẽn ri ke.
Fi krĩ vẽ, fi mén ti, ti tỹ fi ki rĩr jé. Cristo vỹ tỹ ti ki ge kỹ nỹtĩ kar ag krĩ nĩ, fag krĩ ke gé. Kỹ ẽg tóg tỹ ti há ri ke nỹtĩ, ti tỹ ẽg kren han kỹ, ti tỹ ẽg ki rĩr nĩn kỹ.
Hã kỹ ẽg tóg, Cristo jykre mĩ mũgtĩ. Ge ti nĩgtĩ, ũn tỹtá fag jykre ti. Fag mén jykre mĩ fag mũnh ke mũ.
Fag mén ag jé ag prũ fag to há nỹtĩ, Cristo tỹ ẽg to há nĩ ẽn ri ke. Ẽg jagfy tóg vẽnh fẽg,
ẽg kar tỹ tỹ ti tũ nỹtĩ jé, fag ke gé. Goj tỹ ẽg kygpe kỹ nỹtĩ. Ti vĩ tỹ tóg ẽg jyvẽn tĩ, ẽg há nỹtĩ jé.
Ẽg tỹ vẽnh mỹ nỹtĩnh ke tũ vẽ. Ẽg tỹ kaga ri ke nỹtĩnh ke tũ vẽ. Ẽg kórég nỹtĩnh ke tũ vẽ gé. Ẽg sĩnvĩ tãvĩ nỹtĩnh ke vẽ, ẽg tỹ tỹ ti tũ nỹtĩn kỹ. Cristo prũnh ke ri ke vỹ tỹ ẽg nỹtĩ.
Tag ri ke han nĩ, ãjag prũ tỹ. Fag to há nỹtĩm nĩ, jagnẽ jykre mĩ mũm nĩ. “Inh há ri ke vỹ tỹ fi nĩ,” hem nĩ, fag to. Ũ tỹ ti prũ fi to há nĩn kỹ tóg vẽso há nĩ sir.
Vẽnh ki rĩr há han ẽg tóg tĩ. Jẽg ẽg tóg tĩ, ẽg tar nỹtĩ jé. Ẽg pijé vẽnh kókén sór tĩ'. Cristo vỹ ẽg tỹ ge tĩ gé. Ẽg ki tóg rĩr há han tĩ gé.
Ti há vỹ tỹ ẽg nỹtĩ, ẽg kar, ẽg tỹ ti ki ge kỹ nỹtĩn kỹ.
Tag vỹ rán kỹ nĩ, ha mẽ: “ũn gré tóg ti prũ fi mré ti panh ré kỹ tĩ mũ, ti mỹnh fi ré kỹ ke gé. Ti prũ fi mré tóg tĩnh mũ. Fi mré tóg tỹ ũn pir nĩ sir,” he ja tóg nĩgtĩ, Topẽ vĩ rán ki.
Tag vỹ tỹ nén ũ sĩnvĩ pẽ nĩ. Kỹ tóg Cristo to rán kỹ nĩ gé, ti tỹ ũ tỹ ti ki ge kỹ nỹtĩ ag mré tỹ ũn pir nĩn kỹ.
Hã ra tóg ẽg mỹ rán kỹ nĩ gé, ẽg tỹ ẽg prũ fag to há nỹtĩ jé, ẽg tỹ vẽnh ki rĩr há han mũ tag ri ke. Kỹ tóg fag mỹ rán kỹ nĩ gé, fag tỹ fag mén vĩ jẽmẽn jé.
Kỹ sóg ãjag krẽ mỹ: “ãjag han mũ fag vĩ kri fim nĩ,” he mũ. Ẽg Senhor jykren ha vẽ.
Ãjag han mũ fag kamẽg nĩ. Topẽ tỹ ẽg mỹ tag tó kỹ tóg ẽg mỹ nén ũ há tó mũ gé, hã vỹ:
“ã han mũ fag kamẽg nĩ, ã tỹ tĩg há han jé, ã tỹ ga kri tĩg mág han jé,” he ja nĩ.
Kỹ sóg ũn sanh ag mỹ: “ãjag krẽ mỹ vĩ tar pẽ han tũg nĩ, ag tỹ ãjag to jũ tũ nĩ jé,” he mũ gé. Ãjag krẽ jyvẽn nĩ, ag mỹ ẽg Senhor jykre kãmén nĩ, ag tỹ mĩ mũn jé.
Ãjag kã mĩ ũ ag tóg patrão krẽm nỹtĩ gé. Ãjag patrão vĩ kri fim nĩ. Ti kamẽg nĩ. Ti rãnhrãj ki rĩr há han nĩ, ãjag tỹ Cristo rãnhrãj ki rĩr tĩ ẽn ri ke.
Ũ tóg kejẽn ón kỹ ti patrão tũ ki rĩr tĩ, ti patrão tỹ ti mỹ vĩ há han jé. Tag han tũg nĩ. Ãjag patrão tũ ki rĩr hapẽ han nĩ, ãjag tỹ tỹ Cristo mỹ rãnhrãj tĩ nỹtĩn kỹ, Topẽ jykre tỹ ãjag mỹ sér tĩn kỹ.
Ãjag patrão rãnhrãj ki rĩr kỹ mỹ sér nỹtĩm nĩ. Ãjag tỹ ẽg Senhor rãnhrãj ki rĩr vẽ, ãjag tỹ ti rãnhrãj ki rĩr kỹ.
Ha vé, ẽg tỹ nén ũ há han kỹ ẽg tóg ti kaja venh ke mũ, kanhkã tá. Ẽg Senhor vỹ ẽg mỹ ti kaja ven ke mũ, ti camarada ag mỹ, ag patrão mỹ ke gé, ti ki ge kỹ nỹtĩ kar ag mỹ.
Ãjag kã mĩ ũ vỹ tỹ patrão nỹtĩ, kỹ ãjag camarada vỹ nỹtĩ, ãjag krẽm. Ag to há nỹtĩm nĩ. Ẽg Senhor vỹ kanhkã tá nĩ. Ãjag pã'i vẽ, ãjag camarada pã'i vẽ gé hã ra. Ti mỹ ẽg tóg tỹ ũn pir nỹtĩ, tag ki ũn mág mré ũn kãsir ag.
Kỹ sóg ãjag mỹ tag tó sór mũ gé ver, ha mẽ. Ẽg Senhor ki ge kỹ nỹtĩ to tar nỹtĩm nĩ. Tar ti nĩ, kỹ tóg ẽg tar han ki kanhró nĩ gé.
Tag ki ẽg vẽnh génh ri ke han tĩ, ẽg tỹ Japo kato vãsãnsãn kỹ nỹtĩn kỹ. Hã ra Topẽ tóg ẽg mỹ ẽg tỹ ti kato vãsãnsãn jafã nĩm tĩ. Kỹ mãn nĩ, kỹ Japo tóg ẽg tỹ hẽ ri kenh ke tũ nĩ. Tar jẽ jé ẽg tóg ke mũ ha. Ẽg pijé ẽg mré ke ag kato vãsãnsãn tĩ'. Pã'i ag nỹtĩ, ũ tỹ ẽg kato vãsãnsãn mũ ag, hã ra ẽg tóg ag vég tũ nĩgtĩ. Kuty tãn ag vẽ, ga to pã'i ag vẽ gé. Kanhkã krẽm ag ẽmã nỹtĩ gé. Kórég kar ag nỹtĩ.
<range>
Kỹ mãn kãn nĩ, Topẽ tỹ ẽg mỹ nén tỹ ag kato vãsãnsãn jafã vin sór mũ ẽn ti. Kejẽn ag tóg ẽg kato vãsãn mág han ke mũ. Kurã ẽn kã ag tóg ẽg tỹ hẽ ri kenh ke tũ nĩ, Topẽ tỹ ẽg tar han kỹ.
Hã kỹ tar nỹtĩm nĩ. Ẽg Senhor vỹ ón vãnh nĩ. Ti ón vãnh vỹ vẽsóg fĩn ja mág ri ke nĩ. Tỹ vẽsóg fĩn ri ke han nĩ. Kỹ vẽjykre kuryj vỹ tỹ soldado tỹ camisa tỹ ferro ri ke nĩ. Ẽn tu ri ke han nĩ. Vẽjykre kuryj han to ken hã vẽ.
Ẽg tỹ Topẽ vĩ sér tó sór mũ vỹ ẽg pẽn né ri ke nĩ. Ẽn rĩnh ri ke han nĩ, hã vỹ: vẽnh kar mỹ Topẽ vĩ kãmén, he mũ.
Ẽg tỹ Jesus ki rã kỹ tóg soldado tỹ vẽjy ven jafã ma tĩ ẽn ri ke nĩ. Satanás tỹ ẽg kato vãsãn kỹ tóg ti tỹ no tỹ ẽg to pẽg kỹ ti grug ri ke nĩ. Ẽg tỹ vẽjy ven jafã tỹ vẽjy ven kỹ tóg tỹ nhyn ke tĩ, ti no gru ẽn tỹ.
Ẽg kren ke vỹ soldado sãpe tỹ ferro ẽn ri ke nĩ. Kỹ Topẽ vĩ vỹ rógro ri ke nĩ gé. Topẽ kuprĩg vỹ ẽg mỹ kãmén tĩ', Topẽ vĩ ti. Topẽ tỹ ẽg mỹ Japo kato vãsãnsãn jafã vin ke mũn hã vẽ.
Kỹ Topẽ mré vẽmén nĩ gé. Ti mỹ nén kar to vĩm nĩ. Ti kuprĩg vỹ ẽg jagfy vĩ tĩ gé. Topẽ mré vĩ to krónh ke tũg nĩ. Ẽg tỹ to krónh ken kỹ tóg ẽg nũr ri ke nĩ sir. Ke tũg nĩ. Ẽg mré ti ki ge kỹ nỹtĩ kar to vĩm nĩ.
Kỹ inh jagfy ti mré vẽmén nĩ gé. Topẽ vĩ tó sóg tĩ. Kỹ inh mré to vĩm nĩ, isỹ inh kato vãsãnsãn mũ ag kamẽg tũ nĩ jé, isỹ vẽnh kar mỹ Topẽ tỹ nén han sór mũ ẽn kãmén há han jé, vẽnh vĩ sér ẽn.
Topẽ vỹ inh mỹ tag nĩm ja nĩ, sỹ han jé, hã ra sóg ver se kỹ jẽ. Kỹ tóg sỹ ag kamẽg tũ nĩnh há tĩ, sỹ Jesus kãme tó kãn jé, sỹ ti tỹ inh mỹ: “ha ag mỹ kãmén,” he mũ tag tó kãn jé.
Kỹ tóg inh mỹ há tĩ, ãjag tỹ isỹ nén ve ja tag mẽ kãn jé, isỹ nén han mũ mré hã. Hã jé sóg ãjag mỹ Tíquico ti jẽnẽnh ke mũ. Ẽg régre ũ vẽ gé. Iso há tãvĩ ti nĩ. Ẽg Senhor rãnhrãj han ti tĩ. To krónh ke tũ ti nĩgtĩ.
Ti hã vỹ ãjag mỹ inh kãmén ke mũ, ti tỹ ãjag fe tỹ há' he jé. Hã jé sóg ti jẽnẽnh ke mũ.
Ẽg jóg tỹ Topẽ jé ãjag krĩ kuprãg, ẽg régre kar ag mré hã. Ti jé ãjag tỹ jagnẽ to há kar han. Ti jé ãjag tỹ ti ki rã há han ẽn han, ẽg jóg tỹ Topẽ ti, ẽg Senhor tỹ Jesus Cristo ti ke gé.
Topẽ jé ãjag tar han, ũ tỹ ẽg Senhor tỹ Jesus Cristo to há nỹtĩ ag kar, kỹ tóg tũ' henh ke tũ nĩ, ẽg tỹ ti to há nỹtĩ ti. Hã vẽ.
Paulo tỹ rá vẽ, inh. Isỹ ẽmã tỹ Filipos tá ke ag mỹ rán hã vẽ. Kỹ Timóteo vỹ inh mré ãjag mỹ jẽnẽg mũ gé, inh mré Jesus Cristo mỹ rãnhrãj tĩ tag ti. Isỹ ãjag mỹ ti rá tag jẽnẽ vẽ, ãjag tỹ Jesus Cristo ki ge kỹ nỹtĩn kỹ. Kỹ sóg ãjag kófa ag mỹ jẽnẽg mũ gé, ũ tỹ kófa ag mré rãnhrãj tĩ ag mỹ ke gé, fag mỹ ke gé.
Ẽg jóg tỹ Topẽ jé ãjag tar han, ti jé ãjag krĩ kuprãg, ẽg Senhor tỹ Jesus Cristo ke gé.
Ãjag to sóg Topẽ mré vĩ há han tĩ, sỹ ãjag mĩ ẽkrén kỹ.
Sỹ ãjag to Topẽ mré vĩ kỹ inh fe tóg mrin ke tĩ. Inh mỹ tóg sér tĩ, sỹ ãjag mĩ ẽkrén kỹ.
Ãjag tỹ inh mré Jesus kãmén kỹ tóg inh mỹ há tĩ, ãjag tỹ inh mré ti to tar nỹtĩn kỹ. Kỹ sóg Topẽ mỹ vĩ há han tĩ, ãjag to. Kỹ ãjag tóg ũri ti vĩ tó há han tĩ. Tovãnh tũ ãjag nĩ. Kỹ tóg inh mỹ sér tĩ.
Tag ki kanhró sóg nĩ, ha mẽ. Topẽ vỹ ãjag krĩn rã nĩ, komẽr hã, nén ũ há kar to. Kỹ tóg ãjag krĩn tĩgtĩ sir, ti tỹ komẽr hã ãjag krĩn kãn jé, Jesus Cristo kãtĩg mãn ke kurã to hã.
Tag to sóg jykrén, sỹ ãjag mĩ ẽkrén kỹ. Inh fe vỹ tỹ ãjag nỹtĩ. Inh hã mré tóg ãjag tar han tĩ, ẽg Senhor ti. Hã kỹ ãjag tóg inh mré jagtar nỹtĩ, inh se kỹ jẽ tag ti to. Isỹ vãsỹ kavar kỹ jẽ ẽn kã sóg ag mỹ Topẽ vĩ kãmén ja nĩgtĩ. Kỹ ãjag tóg inh mré to tar nỹtĩ ja nĩgtĩ gé, ũri ke gé.
Sỹ ãjag kar venh há tóg tĩ, kỹ Topẽ vỹ ki kanhró nĩ. Inh mỹ ãjag tóg tỹ inh fe pẽ nỹtĩ. Ẽg tỹ Jesus Cristo mỹ tỹ ti fe pẽ ẽn ri ke ãjag nỹtĩ, inh mỹ.
Sỹ Topẽ mré vĩn kỹ sóg ti mỹ ãjag to: “jagnẽ to há ag nỹtĩ,” he tĩ. “Ag tỹ komẽr hã jagnẽ to há kar nỹtĩ han nĩ. Ag kanhrãn nĩ gé, ag tỹ komẽr hã ã jykre ki kanhrãn kãn jé, ag tỹ ki króm kãn jé,” he sóg tĩ, Topẽ mỹ.
“Ã tỹ ag kanhrãn kỹ ag tóg nén ũ há kar ki kanhró nỹtĩnh ke mũ. Tag vỹ hapẽ nĩ, ẽn vỹ há sĩ nĩ, he jé ag tóg ke mũ,” he sóg tĩ, Topẽ mỹ. Kỹ ãjag tóg jãnhkri nỹtĩnh ke mũ, kỹ ãjag tóg mỹ'ãg ke tũ nĩ, Cristo kãtĩg mãn ke kurã ẽn kã.
Kỹ ãjag tóg vẽjykre há han kãn ke mũ sir, Jesus Cristo tỹ ãjag mỹ ti jykre há ẽn nĩm kỹ. Hã jé sóg Topẽ mỹ ãjag tó tĩ. Ti tỹ ãjag krĩ tỹ há' hen kỹ vẽnh kar tóg ti tỹ tỹ ũn mág nĩ venh ke mũ. Kỹ ag tóg ti mỹ vĩ há han ke mũ gé sir.
Inh kanhkã', inh jagtar mũ ra Jesus kãme tóg vẽnh kar kri rũm ke mũ. Tag to jykrén.
Vẽnh kar tóg mẽ kãn, ti vĩ ti, porisa ag mré hã, ũ tỹ palácio ki rĩr tĩ ag mré hã. Cristo tugrĩn sóg se kỹ jẽ, hã vég ag tóg mũ.
Kỹ Jesus mré ke tỹ hẽn ri ke ag vỹ tar nỹtĩ gé sir, ẽg Senhor jykre to, inh se kỹ jẽ tag tugrĩn. Hã kỹ ag tóg Topẽ vĩ tó tĩ sir, ag tỹ to tar nỹtĩn kỹ, ag mũmẽg vãnh nỹtĩn kỹ.
Ũ ag tóg iso jũ nỹtĩ, ha kỹ ag tóg Jesus tó tĩ, ag tỹ inh ri ke han sór kỹ. Kỹ ũ ag tóg iso há nỹtĩ, hã kỹ ag tóg ti tó tĩ sir.
Topẽ tỹ inh mỹ vẽnh rãnhrãj nĩm hã vẽ, sỹ pã'i ag mỹ ti kãmén jé. Hã vég ag tóg tĩ, ũ tỹ iso há nỹtĩ ag. Kỹ ag tóg ti vĩ tó tĩ.
Ũ ag tóg hã ra iso jũ nỹtĩ, hã kỹ ag tóg ón kỹ Cristo kãmén tĩ, ag tỹ inh vĩ kãfór han sór kỹ. Ag tỹ inh kato tẽ ag tỹ iso jũ han sór vẽgtĩ gé. Ag tỹ inh se tỹ hẽn ri ke han sór vẽ.
Hã ra sóg ag to vẽnh mỹ nĩ sór tũ nĩ. Cristo tó ag tóg mũ mỹr. Ũ tóg ón kỹ tó tĩ, jo ũ tóg tó há han tĩ. Ag kar vỹ ti tó tĩ. Kỹ tóg há tĩ. Hã kỹ tóg inh mỹ sér tĩ. Kỹ sóg inh mỹ sér tỹ tũ' he sór tũ nĩ.
Hã ra sóg kren ke mũ gé, ha vem nĩ. Ki kanhró sóg nĩ. Ãjag hã ne iso Topẽ mré vĩ tĩ', kỹ Jesus Cristo vỹ isar han tĩ gé, ti kuprĩg tỹ. Hã kỹ sóg kren ke mũ.
Kỹ sóg tag jãvãnh mũ, ha mẽ. Hẽn ri ke mũn ag tóg inh kavãn ke mũ. Hẽn ri ke mũn ag tóg isén ke mũ. Hã ra sóg ti mré vĩ tĩ, sỹ nén ũ kamẽg tũ nĩ jé, sỹ ti kavénh tũ nĩ jé, inh mỹ'ãg tũ nĩ jé. Vẽnh kar tỹ isugrĩn Jesus tỹ tỹ ũn mág nĩ ven kỹ tóg inh mỹ sér tĩ.
Inh jykre hã vỹ tỹ Cristo ti nĩ, hã kỹ sóg iser kỹ ti venh tĩg ke mũ. Kỹ tóg inh mỹ sér tĩnh mũ.
Kỹ sóg hã ra inh kren kỹ ti rãnhrãj hã han ke mũ. Hã kỹ sóg sỹ nén han sór mũ ki kagtĩg nĩ.
Inh kren ke mỹ inh mỹ hán tĩ vỹ, iser ke vó? he sóg tĩ. Iser kỹ sóg Cristo mré nĩnh mũ. Kỹ tóg inh mỹ hapẽ nĩ, isỹ ti venh há tĩn kỹ.
Jãvo isỹ ãjag mré nĩn kỹ sóg ãjag tar han ke mũ. Kỹ tóg inh mỹ há kãfór nĩ.
Hã tóg inh mỹ ge nĩ. Kren jé sóg ke mũ, he sóg tĩ. Kỹ sóg ãjag kar mré nĩnh ke mũ. Ãjag ve jé sóg ke mũ, ãjag tỹ komẽr hã inh vĩ mẽ kỹ ti vĩ kri fi jé. Kỹ tóg ãjag mỹ sér tĩnh mũ, ha vem nĩ.
Isỹ ãjag mré nĩ mãn kỹ tóg inh mỹ há tĩnh mũ. Kỹ ãjag fe tóg mrin ke pẽ han ke mũ, ãjag tỹ inh ve mãn kỹ. Ãjag mỹ sóg tỹ ũn mág jẽ, Jesus Cristo tugrĩn.
Ha vé, Cristo jykre hã han nĩ. Tag hã to vãsãnsãn nĩ. Hẽn ri ke mũn sóg ãjag venh kãtĩg ke mũ. Hẽn ri ke mũn sóg ãjag venh kãtĩg ke tũ nĩ. Inh kãtĩ tũ ra jagnẽ mré vẽjykre pir han kỹ nỹtĩm nĩ. Jesus kãme hã tóm nĩ. Ti ki ge kỹ nỹtĩm nĩ. Sỹ tag mẽnh há tóg tĩ, ãjag to.
Ũ tỹ ẽg kato vãsãnsãn mũ ag kamẽg tũg nĩ. Hã tugnĩn ag tóg ag tỹ nũgme ki vár ke ki kanhró nỹtĩ. Hã tugnĩn ãjag tóg ãjag krenkren ke ẽn ki kanhró nỹtĩ gé sir. Topẽ vỹ ẽg tar han ke mũ, ẽg tỹ ag tỹ hẽn ri ke jé gé.
Cristo ki ge kỹ ãjag nỹtĩ. Kỹ ãjag tóg ti tugrĩn jagtar nỹtĩnh ke mũ gé. Hã jé tóg ãjag kuprẽg.
Hã kỹ ãjag tóg inh kóm ti jagy vég tĩ gé. Ag tỹ vãsỹ inh kato vãsãnsãn ẽn ve ja ãjag tóg nĩgtĩ gé. Ũri sóg hã vég tĩ ver. Kỹ inh kóm tar nỹtĩm nĩ.
Ha vé, sỹ ãjag jyvẽn sór vẽ, ha mẽ. Ãjag tỹ Jesus jykre han kỹ nỹtĩ tag vỹ ãjag tar han tĩ. Ti tỹ ãjag to há nĩ tag vỹ sér tĩ. Ti kuprĩg vỹ tỹ ãjag jagrẽ nĩ. Kỹ ãjag tóg jagnẽ to há nỹtĩ gé. Jagnẽ jagãgtãn ãjag tóg tĩ gé.
Kỹ inh jagãgtãn nĩ gé. Inh fe tỹ mrin kem nĩ gé, inh mỹ sér tĩ jé. Jagnẽ mré vẽjykre pir hã han nĩ, ha mẽ. Jagnẽ to há tãvĩ nỹtĩm nĩ. Ãjag tỹ nén ũ to jykrén kỹ jagnẽ mré to jykrén nĩ, ãjag tỹ vẽjykre pir hã han jé.
Vẽsỹ ũn mág han sór tũg nĩ. Jagnẽ kãfór han sór tũg nĩ. “Tỹ inh ũn sĩ nĩ,” hem nĩ. Jagnẽ mỹ: “inh kãfór ti nĩ,” hem nĩ gé.
Ãjag tỹ ãjag tũ ki rĩr mré hã jagnẽ tũn ki rĩrm nĩ gé.
Jesus Cristo kóm ti jykre han nĩ gé, jagnẽ mỹ. Ti tỹ vẽjykre han hã vẽ, ha mẽ.
Topẽ hã pẽ ja ti nĩ mỹr, Jesus ti, ti tỹ ti mré nĩn kỹ. Hã ra tóg tá nĩ kỹ: “isũ vẽ, kanhkã ti. Hã kỹ sóg ẽprã ke ag to tĩg ke tũ nĩ,” he ja tũ nĩ.
Kanhkã tá ti tỹ nén tovãnh kãn sór ja ti nĩ. Kỹ tóg ẽg ri ke nĩ jé kãtĩg sór ja nĩ. Hã kỹ tóg kãtĩg ja nĩ. Ẽprã ke jagtar ri ke tóg nĩ, ti tỹ ẽprã ke fi ki mur kỹ. Ẽg tỹ ẽprã ti ve kỹ tóg tỹ ẽg hã pẽ nĩ.
Vẽsỹ ũn mág han ja tũ tóg nĩ. Kỹ tóg ti jóg vĩ hã han ja nĩgtĩ. Ti vĩ han kỹ tóg ter ja nĩ. Krunh to sa kỹ tóg ter ja nĩ, mỹr, ha mẽ.
Hã kỹ Topẽ tóg ti tỹ vẽnh kar kãfór han sir. Kỹ tóg ti jijin mũ sir. Kỹ ti jiji tag tóg vẽnh kar jygji kãfór nĩ.
Ẽg tỹ ti jiji mẽ kỹ vẽnh kar tóg ti krẽm mũgmũg ke kãn mũ sir, kanhkã tá ke kar ag, ẽprã ke kar ag ke gé, vẽnh kuprĩg kar ag ke gé.
Kỹ vẽnh kar tóg: “Jesus Cristo vỹ tỹ pã'i mág nĩ,” henh ke mũ sir. Tag hã tugrĩn ag tóg sir Topẽ to: “tỹ tóg ẽg kãfór kar nĩ,” he mũ. Tag to jykrén nĩ, ãjag tỹ ti kóm han jé, Jesus Cristo kóm.
Inh kanhkã', ãjag ki sóg fe nĩ. Inh vĩ han ãjag tóg mũgtĩ, sỹ ãjag mré nĩn kỹ. Hã ra sóg ũri ãjag mré nĩ tũ nĩ. Ge ra inh vĩ kri fim nĩ. Ãjag krenkren ke vẽ. Kỹ Topẽ jykre hã han nĩ. Topẽ kamẽg nĩ. “Ti mỹ ẽg to jũnh ke tũ nĩ vỹ?“ hem nĩ.
Ti hã ne tóg ãjag krĩn há han tĩ', ti jykre tỹ ãjag mỹ sér tĩn jé, ãjag tỹ hã mĩ hã mũn jé.
Ãjag tỹ ti jykre han kỹ ti jykre to vĩ vĩ he tũg nĩ, ti tỹ kejẽn ãjag mỹ jagy ra. Kỹ jagnẽ mỹ jagnẽ vĩ kafãn tũg nĩ gé, ti jykre to.
Hã tugnĩn ũ tóg ãjag to jykrén kónãn ke tũ nĩ, ãjag tỹ kygnẽg tũ nĩn kỹ. Kỹ ãjag tóg tỹ Topẽ krẽ nỹtĩ gé, ãjag tỹ ti jykre há han kỹ. Ẽprã ke kar vỹ jykre pãno nỹtĩ, Topẽ vĩ mranh kỹ. Kỹ ãjag tóg ag mỹ jẽngrẽ ri ke nỹtĩ, ãjag tỹ ag mỹ Topẽ vĩ kãmén kỹ.
Ãjag tỹ tag han kỹ sóg tỹ ũn mág jẽnh ke mũ gé, ãjag tugrĩn, Cristo kãtĩg mãn ke kurã ẽn kã. Kỹ sóg ãjag to: “inh pijé fagrĩnh mỹ ag to vãsãn'. Inh pijé fagrĩnh mỹ ag mỹ Topẽ vĩ kãmén',” henh ke mũ.
Hẽn ri ke mũn ag isén ke mũ. Kỹ inh kyvénh tỹ inh ki kutẽ kỹ tóg ẽg tỹ Topẽ mỹ nén ũ pũn ri ke nĩnh mũ. Ãjag tỹ ti ki ge kỹ nỹtĩ tugrĩn ke vẽ. Ge ra tóg inh mỹ sér tĩnh mũ. Inh fe tóg mrin kenh ke mũ, ãjag kóm.
Kỹ tóg inh mỹ ti tỹ ãjag mỹ sér tĩnh há tĩ gé, iser ke ti.
Sỹ ãjag mỹ Timóteo jẽnẽnh há tóg tĩ, ẽg Senhor tỹ to: “he,” hen kỹ. Ti tỹ tá vỹn ke kỹ tóg inh mỹ ãjag kãmén ke mũ. Kỹ inh krĩ tóg kãnhvy' henh ke mũ sir, isỹ ãjag to vẽmé há mẽn kỹ.
Ti hã ne tóg ãjag mĩ ẽkrén mág tĩ'. Ũ tóg ti ri ke tũ pẽ nĩ, ti tỹ ãjag to há nĩn kỹ.
Vẽnh kar ag vỹ: “inh rãnhrãj vỹ inh kutãn mũ,” he kãn mũ. Hã kỹ ag tóg Jesus rãnhrãj han tũ nĩgtĩ.
Hã ra ãjag tóg Timóteo ki kanhró nỹtĩ. Inh kósin ri ke ti nĩ. Ẽg krẽ ag vỹ ẽg mré ẽg rãnhrãj han tĩ. Kỹ Timóteo vỹ inh mré Topẽ vĩ tó tỹ rãnhrãj tĩgtĩ, ti tỹ tỹ inh kósin ri ke nĩn kỹ.
Ti hã jẽnẽ jé sóg ke mũ, ãjag to. Hã ra sóg ver ag tỹ inh mỹ nén tó mũ mẽ sór mũ, ũ tỹ inh ség mũ ag. Isỹ ag tỹ inh mỹ nén tó mũ mẽ kar kỹ sóg vãhã ti jẽnẽnh ke mũ.
Hẽn ri ke mũn sóg kãnhmar ãjag venh tĩg ke mũ gé. Ẽg Senhor tỹ Jesus hã ne ki kanhró nĩ'.
Hã ra tóg sỹ vẽsỹmér ũ jẽnẽnh há tĩ, ãjag to. Hã kỹ sóg Epafrodito mỹ: “ha ag to vỹn ké,” he mũ. Ãjag hã ne ti jẽnẽ ja nĩgtĩ', ti tỹ inh ki rĩr jé. Kỹ tóg inh mỹ há tĩ. Inh mré tóg Topẽ rãnhrãj han tĩ mỹr. Kỹ tóg inh kóm Topẽ vĩ to jagtar nĩ gé.
Hã ra tóg ãjag mĩ ẽkrég mũ. Kỹ tóg ãjag to krĩ kufy jagy nĩ sir, ãjag tỹ ti kaga mẽ ja ẽn tugrĩn.
Kaga ja tóg nĩgtĩ mỹr. Kỹ tóg ter kren pẽ han. Hã ra Topẽ tóg ti jagãgtãn. Kỹ tóg há' he mũ sir. Ti ter ra sóg inh jagtar tag kri vẽsỹrénh mág ke mũ vẽ. Hã ra Topẽ tóg inh jagãgtãn gé.
Hã kỹ sóg ti mỹ: “ha tĩg to fũrũn,” he mũ sir, ãjag fe tỹ mrin ke jé, ãjag tỹ ti ve kỹ. Hã kỹ inh jagtar tóg pãgsĩ' henh mũ gé sir.
Ti jun kỹ ti to mỹ sér nỹtĩm nĩ, ãjag tỹ ti ve mãn kỹ, ẽg Senhor tỹ ti jy nĩgãn kỹ. Kỹ ti mỹ: “há tóg tĩ,” hem nĩ, ãjag mỹ sér tĩn kỹ.
Cristo rãnhrãj tugrĩn tóg ter kren mỹr. Hã ra tóg tovãnh ja tũ nĩ. Hã kỹ tóg inh ki rĩr há han. Ãjag jẽgja kã jẽg kỹ tóg inh ki rĩr há han. Ũ tỹ ge mỹ vĩ há han nĩ.
Inh kanhkã', vãhã sóg ãjag mỹ nén ũ tónh ke mũ gé sir, ha mẽ. Ẽg Senhor ki ãjag ge kỹ nỹtĩ. Hã kỹ mỹ sér nỹtĩm nĩ. Tag rán inh huri. Hã ra sóg rán mãn mũ. Sỹ ãjag mỹ tag tó to sóg krónh ke sór tũ nĩ. Ãjag mỹ tóg há tĩ, sỹ ti tỹ ãjag mỹ sér nĩ to ãjag jyvẽn kỹ.
Vẽnh ki rĩr. Ón kỹ Topẽ vĩ tó tĩ ag vỹ junjun ke mũ, vẽjykre pãno han mũ ag, ha vem nĩ. Inh mỹ ag tóg kasor ri ke nỹtĩ. Ón kỹ ag tóg ãjag gré fár junun kym sór mũ. Hã kỹ vẽnh ki rĩr.
“Ẽg fár kym hã tugrĩn ẽg tóg tỹ Topẽ krẽ nỹtĩ,” he ag tóg tĩ, ón kỹ. Hã tũ vẽ. Topẽ kuprĩg vỹ tỹ ẽg jagrẽ nĩ, kỹ ẽg tóg ẽg jagrẽ tag tugrĩn Topẽ mỹ vĩ há han tĩ, ẽg tỹ ti ki ge kỹ nỹtĩn kỹ. Hã tugrĩn ẽg tóg tỹ Topẽ krẽ pẽ nỹtĩ. Ẽg tỹ ẽg fár kym mũ ra tóg tỹ nén ũ tũ nĩ. Ẽg fár vẽ mỹr, kỹ tóg ẽg kren han ke tũ nĩ.
Ẽg fár tỹ ẽg kren han ke nĩ ra sóg, tỹ inh kren han sór mũ vẽ. Moisés jykre hã tỹ ẽg kren han ke nĩ ra sóg, hã tỹ inh kren han sór mũ vẽ. Hã ra tóg ge tũ nĩ.
Vãsỹ inh jykre hã vẽ, ha mẽ. Isỹ kurã tỹ 8 (ke) han kỹ ag tóg inh gré fár junun kym, isỹ tỹ povo tỹ Israel krẽ nĩn kỹ, ẽg jógjóg ve tỹ Benjamim krẽ'krẽ ag kã ũ. Kỹ inh han mũ fag vỹ tỹ Judeu pẽ nỹtĩ. Inh mog kỹ sóg tỹ Fariseu nĩ. Hã ra Fariseu ag tóg Judeu ag jykre to tar tãvĩ nỹtĩ.
Sỹ ẽg jykre to tar pẽ nĩn hã kỹ sóg Jesus ki ge kỹ nỹtĩ ag vóg kónãn. Topẽ tỹ Moisés mỹ vẽjykre nĩm ja ẽn ki króm kãn ja sóg nĩgtĩ mỹr. Vẽjykre ẽn mranh ja tũ sóg nĩgtĩ. Ẽn kã sóg tỹ ũn kuryj ja nĩgtĩ.
Hã kỹ sóg ag mỹ tỹ ũn hapẽ ja nĩgtĩ. Hã ra sóg ũri tag kar to: “nén ũ tũ vẽ, inh kókén jé tóg ke mũ,” he mũ sir. Sỹ Cristo ki rã kỹ sóg ẽn tovãnh kãn mũ sir.
Kỹ, hã vẽ. Inh jykre si kar tóg inh mỹ kórég nĩ, ũri, ti tỹ inh kókén kỹ. Nén pir hã ne há nĩ, hã vỹ: isỹ ẽg Senhor tỹ Jesus Cristo ki kanhró nĩ jé, he mũ. Hã kỹ sóg inh jykre si ẽn tovãnh kãn, isỹ Cristo hã ki rã kỹ jẽn kỹ.
Kỹ sóg ti hã ki rã kỹ jẽ sir. Ũri sóg Moisés jykre ki króm tugrĩn vẽsỹ ũn mág han mãn sór tũ nĩ ha. Jesus ki rã hã tugrĩn sóg tỹ ũn mág jẽ ha. Hã tugrĩn Topẽ tóg iso: “há ti jẽ ha,” he mũ.
Sỹ ti ki kanhrãn kỹ jẽ tag hã tóg inh mỹ há nĩ. Ti hã vỹ ti ter kar kỹ rĩr mãn, kỹ sóg ti mré rĩr mãn sór mũ gé. Hã jé sóg ti mré jagtar sór mũ gé. Iser kỹ sóg ti ter ri ke han sór mũ gé.
Sỹ rĩr mãn há tóg tĩ mỹr, iser kar kỹ. Hã jé sóg ti ri ke han sór tĩ.
Ver sóg ki kanhrãn kãn ja tũ nĩ. Ver sóg tá krỹg ja tũ nĩ. Hã ra sóg vãsãn tĩ, sỹ komẽr hã ti ki kanhrãn kãn jé, ti tỹ inh ki kanhró nĩ ẽn ri ke, isỹ tỹ Cristo tũ jẽn kỹ.
Inh kanhkã', ver sóg tá krỹg ja tũ nĩ. Hã ra sóg tag han mũ, ha mẽ. Vẽsỹjãm sóg mĩ ẽkrén mãn tũ nĩ ha. Vãsãn mãn', vãsãn mãn', he jé sóg ke mũ ha, isỹ kejẽn tá krỹg jé.
Ag tỹ jagnẽ mré pétẽ ri ke han sóg tĩ mỹr. Jagnẽ mré ag tóg pétẽ tĩ, ũ tóg gỹjỹ he sór tĩ. Ẽn ri ke han sóg tĩ. Inh gỹjỹ vỹ tỹ isỹ rĩr krỹg ja tũ venh ke ti nĩ. Hã jé Topẽ tóg ẽg kuprẽg, Jesus Cristo tugrĩn.
Ũ tỹ Jesus to sygsanh mũ ag jé inh kóm han kãn. Ũ tỹ hã ra to: “hã tũ vẽ,” hen kỹ Topẽ jé ti kanhrãn.
Kỹ ãjag tỹ ti jykre mẽg mũ tag hã jagma mũm nĩ, ãjag tỹ tá junjun jé.
Inh kanhkã', inh jykre hã han kãn nĩ. Kỹ ũ tỹ inh jykre ri ke han mũ ẽn jykre tugnỹm nĩ gé, ãjag tỹ ag mré hã han jé.
Ũ ag tóg ón kỹ Jesus Cristo ki ge kỹ nỹtĩ. Hã kỹ ag tóg ti jykre kato vãsãnsãn mũ, Jesus tỹ ẽg jagfy krunh to ter mũ ra. Ag kãmén tỹ hẽn ri ke han isóg huri, ãjag mỹ. Hã ra sóg ãjag mỹ ag tó mãn ke mũ gé sir. Inh fe kaj tóg tĩ, kỹ sóg fỹ mũ sir, ag jykre to.
Nũgme ki ag tóg vár ke mũ, inferno ki, ha mẽ. Jẽn há tãvĩ han sór ag tóg mũ. Tag hã tóg ag mỹ sér tĩ. Nén tỹ ẽg mỹ'a han tĩ tag hã tóg ag mỹ sér tĩ. Ẽg tỹ tag mĩ vég tĩ ẽn hã to ag tóg jykrén sór tĩ.
Ag jãvo ẽg jamã vỹ kanhkã tá nĩ. Kanhkã tá tóg kãtĩg ke mũ, ẽg kren han ke mũ ti, hã vỹ: ẽg Senhor tỹ Jesus Cristo, he mũ. Ti hã jãvãnh ẽg tóg nỹtĩ.
Ti hã ne tóg ẽg han mãn ke mũ', ti kãtĩg kỹ'. Ẽg tỹ ga kri mũn kỹ ẽg tóg ver krój nỹtĩ, ẽg tỹ tỹ ẽprã ke nỹtĩn kỹ. Ti tỹ ẽg mỹ ẽg fár tãg han mãn kỹ ẽg tóg ti ri ke nỹtĩnh mũ, ti mág ri ke, ti tar ri ke, ti sĩnvĩ ẽn ri ke. Ti tar tugnĩn tóg nén kar tỹ ti krẽm ke han mãn ke mũ gé.
Inh kanhkã', tỹ ãjag tóg inh mỹ inh jãvy ri ke nỹtĩ. Kỹ tóg sỹ ãjag venh há tĩgtĩ, sỹ ãjag to há nĩn kỹ. Ãjag hã tugnĩn inh fe tóg mrin ke tĩ. Ãjag hã tugrĩn sóg tỹ ũn mág jẽ. Ãjag to sóg hapẽ nĩ. Hã kỹ tar nỹtĩm nĩ, ẽg Senhor jykre to.
Vãhã sóg Evódia fi jyvẽn sór mũ, Síntique fi ke gé, ha mẽ. “Jagnẽ mré vẽjykre pir hã han nĩ,” he sóg mũ, ãjag mỹ. “Jesus mré ke vỹ tỹ ãjag nỹtĩ, kỹ jagnẽ kato vãsãn tũg nĩ,” he sóg tĩ.
Kỹ sóg ã mỹ ke mũ gé, vỹ. Inh mré ã tóg ẽg Senhor rãnhrãj han tĩ. Kỹ fag jyvẽn nĩ, fag tỹ jagnẽ to há nỹtĩ jé. Clemente ag mré fag tóg Topẽ vĩ ti tó tĩ gé, vẽnh kar mỹ. Fag jigji vỹ ránrán kỹ nỹtĩ, Topẽ livro ki. Hã kỹ tóg vẽnhmỹ nĩ, fag tỹ jagnẽ to jũ ti.
Ẽg Senhor mré ke vỹ tỹ ẽg nỹtĩ, kỹ mỹ sér nỹtĩm nĩ. Tag tó inh huri, hã ra sóg tó mãn ke mũ sir, ha mẽ. Mỹ sér nỹtĩm nĩ mỹr, ha mẽ.
Vẽnh kar to fe nỹtĩm nĩ. Ẽg Senhor kãtĩg mãn ke vỹ kakó tĩ ha, ha mẽ.
Krĩ kufy nỹtĩ tũg nĩ. Nén kar tóm nĩ, Topẽ mỹ, ti mré vĩn kỹ. Kỹ ti mỹ nén kar to vĩm nĩ gé, ãjag tỹ nén ve sór mũ kar to. Kỹ ti mỹ nén kar to: “há ti nĩ,” hem nĩ gé, ãjag tỹ ti mỹ agradecer hen kỹ.
Kỹ Topẽ vỹ ãjag krĩ tỹ kuprã' henh ke mũ. Ẽg tỹ nén kar to jykrén há ra ẽg tóg vẽsóg ki ẽg krĩ kuprãg ki kagtĩg nỹtĩ. Ti hã ne ẽg fe tỹ há' he tĩ'. Ti hã ne ẽg krĩ kuprãg tĩ'. Kỹ tóg kuprã pẽ nĩgtĩ sir, ẽg tỹ Jesus Cristo ki ge kỹ nỹtĩn kỹ.
Inh kanhkã', vãhã sóg ãjag mỹ nén ũ tó sór mũ gé. Nén ũ há hã to jykrén nĩ, hã vỹ: “ki hã tó,” he mũ. Ẽg tỹ nén ũ to: “há ti nĩ,” he ẽn hã to jykrén nĩ. Vẽjykre kuryj hã to jykrén nĩ, nén ũ jãnhkri hã to jykrén nĩ. Nén ũ sĩnvĩ kar to jykrén nĩ gé, ki hã ke kar to. Tag kar to ẽg tóg: “sér ti tĩ,” he tĩ. Hã kỹ to jykrén mág han nĩ.
Ãjag kanhrãn mág sóg huri, sỹ ãjag mỹ ti jykre kãmén kỹ. Kỹ ãjag tóg inh jykre tugnỹm ja nĩ gé. Kỹ isỹ nén han mũ ẽn hã han nĩ. Kỹ ũ tỹ ẽg krĩ kuprãg mũ ẽn hã vỹ ãjag tar han ke mũ, Topẽ ti.
Ha vé, inh fe tóg mrin ke mũ, ãjag tỹ inh mỹ nén ũ jẽnẽn kỹ. Kỹ sóg to Topẽ mré vĩ há han', vĩ há han' he mũ. Inh mĩ ãjag tóg ẽkrég mũgtĩ. Vãsỹ ãjag tỹ inh mỹ ne jẽnẽnh ke tóg tũ tĩ. Hã kỹ ãjag tóg inh mỹ nén ũ jẽnẽ ja tũ nĩgtĩ.
Hã ra sóg ãjag mỹ isỹ nén ve sór mũ ẽn ti tó ja tũ nĩ. Sỹ nén vég mũ kar vỹ inh mỹ há nĩ.
Isỹ nén ũ vég tũ ra tóg inh mỹ há nĩgtĩ gé. Isỹ nén ũ e ven kỹ tóg inh mỹ há nĩgtĩ gé. Nén kar tag ve sóg huri. Kejẽn sóg tógá nĩgtĩ. Kejẽn sóg kókĩr nĩgtĩ. Kejẽn sóg nén ũ kar vég tĩ. Kejẽn sóg nén ũ vég tũ nĩgtĩ.
Nén kar to sóg tar nĩ, ẽg Senhor tỹ isar han kỹ.
Hã ra tóg há nĩ, ãjag tỹ inh jagãgtãn kỹ, ãjag tỹ inh jagtar nĩ tag to jykrén kỹ.
Vãsỹ ãjag tóg inh mỹ nén ũ nĩm ja nĩgtĩ gé, isỹ ãjag mỹ Jesus kãmén vén kỹ. Sỹ ga tỹ Macedônia ki kutẽ kỹ ãjag hã tóg inh mỹ nén ũ jẽnẽ ja nĩgtĩ, ãjag pir mỹ, ãjag, hã vỹ: Filipos tá ke ag, he mũ. Ũ pijé ãjag mré isỹ nén vég mũ to jykrén ja nĩgtĩ'. Ãjag pir mỹ ãjag tóg inh mré to jykrén inhhã. Tag ki kanhró ãjag tóg nỹtĩ.
Isỹ ẽmã tỹ Tessalônica tá nĩn kỹ ãjag tóg inh mỹ nén ũ jẽnẽ mãn ja nĩgtĩ gé. Kar kỹ ãjag tóg ũ jẽnẽ mãn', ũ jẽnẽ mãn' he ja nĩgtĩ gé, ãjag tỹ inh ki rĩr há han jé.
Hã ra sóg isỹ jãnkamy venh ke ẽn to jykrén sór tũ nĩgtĩ. Ãjag tũ mág nỹtĩ kỹ tóg inh mỹ há tĩ.
Nén kar vỹ inh ki junjun há han. Sỹ nén ve sór mũ ẽn ve kãn inh huri. Epafrodito vỹ inh mỹ vin kãn. Topẽ mỹ nĩm ja vẽ, ãjag tỹ inh mỹ nén nĩm ja ti. Kỹ tóg ti mỹ sér tĩ sir. Ti mỹ tóg ãjag tỹ ti mỹ nén ger há pũn ẽn kãfór nĩ sir.
Ẽg jóg tỹ Topẽ vỹ ãjag mỹ nĩm kãn ke mũ, ãjag tỹ nén ve sór mũ ẽn ti. Ti hã ne tóg nén kar tỹ tũ nĩ', kanhkã tá nĩ ẽn ti'. Hã kỹ tóg ãjag mỹ nén kar nĩm ke mũ, Jesus Cristo tugrĩn.
Ẽg kar jé ẽg jóg tỹ Topẽ to: “tỹ ti ũn mág nĩ, tỹ ti ũn tar nĩ,” hé. Kỹ ẽg tỹ ti mỹ vĩ há han vỹ tũ' henh ke tũ nĩ. Hã vẽ.
Ũ tỹ Jesus Cristo ki ge kỹ nỹtĩ kar ag mĩ sóg ẽkrég tĩ. Ẽg kanhkã tỹ tag ki inh mré nỹtĩ ag vỹ ãjag mĩ ẽkrég tĩ gé.
Kar kỹ tag mĩ ũ tỹ Topẽ ki ge kỹ nỹtĩ kar ag vỹ ãjag mĩ ẽkrég tĩ gé, pã'i tỹ imperador ĩn mág krẽm nỹtĩ ag kar ke gé.
Ẽg pã'i tỹ Jesus Cristo jé ãjag tar han. Hã vẽ.
Paulo tỹ rá vẽ. Topẽ vỹ inh fẽg, sỹ tỹ Jesus Cristo apóstolo jẽ jé. Hã kỹ sóg ãjag mỹ carta tag rán mũ. Kỹ ẽg régre tỹ Timóteo vỹ inh mré rán mũ gé.
Ẽg tỹ ẽmã tỹ Colossos tá Topẽ tũ ag mỹ rán hã vẽ, ẽg kanhkã ag mỹ, ũ tỹ Cristo ki ge tovãnh tũ ag mỹ. Ẽg jóg tỹ Topẽ jé ãjag tar han, ti jé ãjag krĩ kuprãg.
Ẽg Senhor tỹ Jesus Cristo panh mỹ sóg vĩ há han tĩ, ãjag to, kurã kar ki, sỹ Topẽ mré vẽmén kỹ.
Ãjag tỹ Jesus Cristo ki ge tag mẽ inh. Kỹ ãjag tóg nẽji jagnẽ to há tãvĩ nỹtĩ gé, Topẽ ki ge kỹ nỹtĩ kar ag to ke gé.
Topẽ tỹ kanhkã tá ẽg mỹ nén ũ ven ke mũ ẽn hã to jykrén ãjag tóg tĩ nẽji. Ti tỹ ẽg mỹ nén ũ ven ke mũ mẽ ãjag tóg huri, ãjag tỹ Cristo kãme sér ẽn mẽ kỹ.
Ga kar mĩ tóg tĩ ha, vẽnh vĩ há tag. Hã kỹ tóg ãjag ki jun ja nĩ gé. Vẽnh vĩ há tag tóg Topẽ mỹ ẽkré kanẽn ri ke nĩ, vẽnh kar tỹ ti ki ge kỹ. Hã kỹ ãjag tóg ti ki ge gé, ãjag tỹ ti vĩ mẽ vén kỹ. Ẽn kã ãjag tóg Topẽ tỹ ẽg jagãgtãn ki kanhrãn ja nĩ. Kỹ ãjag tóg ki kanhró nỹtĩ ha.
Ũ tỹ ãjag mỹ tó vén mũ vỹ tỹ Epafras nĩ. Jagnẽ to há tãvĩ ẽg nỹtĩ, Epafras mré. Inh mré tóg Cristo rãnhrãj han tĩgtĩ. Ãjag ki rĩr há han tóg tĩ, ãjag mỹ ti vĩ kãmén kỹ. To krónh ke tũ ti nĩgtĩ.
Ti hã vỹ inh mỹ ãjag tỹ ẽg to há nỹtĩ tag tó, Topẽ kuprĩg tỹ ãjag tỹ ẽg to há nỹtĩ han mũ ẽn ti.
Epafras vĩ mẽ kỹ sóg ãjag to Topẽ mré vẽmén tĩ sir. Ti mỹ sóg to vĩ tĩ, ãjag tỹ ti tỹ ãjag ki nén ve sór mũ ẽn ki kanhrãn kãn jé, ti tỹ ãjag mỹ krĩ há nĩm jé, ti tỹ ti kuprĩg tỹ ãjag kanhrãn jé.
Kỹ ãjag tóg ẽg mré ẽg Senhor jykre ki króm ke ki kanhró nỹtĩnh mũ gé, ãjag jykre tỹ ti mỹ há nỹn jé. Ẽg tỹ vẽjykre há han kỹ ẽg tóg ti mỹ ẽkré kanẽ há ẽn ri ke han tĩ. Ãjag tỹ tag han kỹ tóg há tĩ. Kỹ ãjag tóg Topẽ ki kanhrãn há han ke mũ gé sir.
Kỹ ãjag tóg tỹ ũn tar nỹtĩnh mũ gé sir. Ti hã ne ãjag tar han tĩ', ti tar nĩn kỹ. Kỹ ãjag tóg ti to krónh ke tũ nĩgtĩ. Vẽnh kar to ãjag fe nỹtĩnh mũ.
Kỹ tóg ãjag mỹ sér tĩnh mũ gé. Kỹ ãjag tóg ẽg jóg mỹ vĩ há han ke mũ. Ti hã ne ãjag tỹ há' he mũ', ãjag tỹ kanhkã ve jé. Ti tỹ ẽg krĩn kỹ ẽg tóg kurã krỹg ja tũ ẽn venh ke mũ. Kỹ ãjag tóg venh ke mũ gé, ẽg mré.
Ẽg kygva tóg huri, hã kỹ ẽg tóg tỹ kuty tãn ag mré ke tũ nỹtĩ ha. Topẽ kósin mré ke vỹ tỹ ẽg nỹtĩ, ũri, Topẽ tỹ ũ to: inh fe, he mũ ẽn mré.
Ti hã ne ẽg kren han mũ'. Ti hã tugrĩn Topẽ tóg ẽg mỹ vẽnh pãte fón mũ, ẽg tỹ ti vĩ mranh ja ti.
Topẽ ri ke pẽ ti nĩ, ti kósin ti. Ẽg pijé Topẽ vég tĩ'. Ẽg tỹ ti kósin ve kỹ ẽg tóg Topẽ ki kanhró nỹtĩ. Ti panh kósin ve vỹ tỹ ti nĩ. Topẽ tỹ nén ũ kar hynhan kỹ tóg ti panh mré nĩ nĩ.
Ti kósin tugrĩn tóg nén ũ kar hynhan ja nĩgtĩ gé. Kanhkã tá ke ẽn hynhan kãn ja ti nĩgtĩ, ga kri ke kar ke gé, ẽg tỹ nén vég tĩ kar, ẽg tỹ nén ve vãnh kar ke gé. Pã'i kar hynhan ja ti nĩgtĩ gé, ũn tar ag, ũn mág ag, ũn kãsir ag mré hã. Kỹ tóg ti hã mỹ hynhan kãn ja nĩ, nén ũ kar ti.
Nén kar tỹ vẽnh ven tũg ki tóg kã nĩ nĩ, Cristo ti. Ti tugrĩn nén kar tóg vãhã vẽnh ven kãn.
Ti ki ge kỹ nỹtĩ kar ag krĩ ri ke ti nĩ, kỹ ẽg tóg ti há ri ke nỹtĩ. Ũn ve vỹ tỹ ti nĩ. Kỹ tóg rĩr mãn gé, ti ter kar kỹ, ẽg rĩr mãn ken jo. Nén ũ kar kri ke vỹ tỹ ti nĩ.
Topẽ mỹ tóg sér tĩ, ti kósin tỹ ti ri ke pẽ nĩn kỹ, ti tỹ tỹ ti ve hã pẽ nĩn kỹ.
Kỹ tóg ti ter tugrĩn vẽnh kar to há nĩ ha, Jesus tỹ krunh to sa tugrĩn. Ti kyvénh jamẽn kỹ tóg ẽg to jũ tũ nĩ ha, ũ tỹ ga kri mũ ag to, kanhkã tãn ag to ke gé, Topẽ ti.
Hã kỹ tóg ãjag to há nĩ ha ke gé. Vãsỹ ãjag tóg vẽjykre kórég hã han ja nĩgtĩ, hã kỹ ãjag tóg Topẽ kato vãsãnsãn ja nĩgtĩ.
Hã ra ti kósin tóg ẽg ri ke mur ja nĩ. Kỹ tóg ẽg jagfy ter ja nĩ. Hã kỹ Topẽ tóg ãjag to há nĩ ha, ãjag tỹ tỹ ti tũ nỹtĩ jé, ãjag tỹ hapẽ nỹtĩ jé.
Hã kỹ ti ki ge tovãnh tũg nĩ. Tar nỹtĩm nĩ, ti to krónh ke tũg nĩ. Ãjag tỹ Jesus kãme sér ẽn mẽ kỹ ãjag tóg Topẽ tỹ ẽg mỹ nén ũ vin ke mũ ẽn kãme mẽ ja nĩgtĩ gé. Ga kri mũ kar ag vỹ mẽg mũ ha, Jesus kãme sér ẽn. Inh rãnhrãj hã vẽ, sỹ ag mỹ tónh ke ti, inh, hã vỹ: Paulo, he mũ.
Ãjag jagfy sóg vẽsỹrénh mũ. Hã ra tóg inh mỹ sér tĩ. Cristo vỹ vẽsỹrénh mág, ẽg tỹ ti ki ge jé. Kỹ ẽg tóg ti vẽsỹrénh ẽn ri ke han ke mũ gé, ũ tỹ hẽn ri ke ag tỹ ẽg tugrĩn ti vĩ ki króm sór jé.
Topẽ ne inh mỹ: “ha vẽnh kar mỹ inh vĩ ti tó,” he ja nĩgtĩ', sỹ ti rãnhrãj ki rĩr jé, sỹ ãjag mỹ tó jé gé, ti vĩ ti. Ti tỹ ãjag mỹ vẽnh vĩ jẽnẽ vẽ.
Topẽ tóg vãsỹ ti tỹ nén han ke to jykrén ja nĩgtĩ. Ti tỹ nén ũ kar hynhan tũg ki tóg to jykrén ja nĩgtĩ. Hã ra tóg ẽn kã ũ mỹ tó ja tũ nĩ ver. Vãhã tóg ũ tỹ ti ki ge mũ ẽn ag mỹ tó mũ.
Ẽg hã mỹ tóg tó mũ ha, ti tỹ povo kar mỹ nén ũ há tãvĩ vin sór mũ ti. Hã kỹ tóg to hã ũ mỹ tó jã tũ nĩ ver, ti tỹ ẽg hã mỹ tó sór kỹ. Ti tỹ ẽg mỹ nén vin ken hã vẽ, ha mẽ: Cristo vỹ ãjag kã ki ẽmã nĩ ha, hã kỹ ãjag tóg ẽg tỹ kanhkã tá nén venh ke mũ ẽn ti venh ke mũ gé sir, ẽg mré, ũ tỹ ti ki ge kỹ nỹtĩ ag.
Cristo jykre tag hã tó inh tĩ, vẽnh kar mỹ. Vẽnh kar kanhrãn há han sóg tĩ, Topẽ tỹ inh mỹ krĩ há nĩm ja tugrĩn. Kỹ sóg vẽnh kar jyvẽn tĩ gé, ag tỹ ti ki ge há han jé, ag tỹ kygnẽ sór tũ nĩ jé. Kỹ ag tóg hapẽ nỹtĩnh mũ, ag tỹ Cristo ki ge kỹ.
Hã to sóg vãsãn tĩ, kỹ sóg to ron tĩ gé. Ti hã ne isar han tĩ', ti tar nĩn kỹ.
Ha vé, ãjag jagfy sóg vẽnh rãnhrãj mág pẽ to vãsãn tĩ, Laodicéia tá ke ag jagfy ke gé, ũ tỹ inh ve ja tũ ag jagfy ke gé.
“Ag tỹ inh vãsãn tag mẽ kỹ ag hỹn tóg nén ũ kamẽg ke tũ nĩ. Kỹ ag hỹn jagnẽ to há kar nỹtĩnh mũ,” he sóg tĩ. Inh mỹ tóg ãjag tỹ tag ki kanhrãn kãn há tĩ. Topẽ tỹ nén to jykrén jan hã vỹ tỹ Cristo nĩ.
Ẽg tỹ ti ki kanhrãn kỹ ẽg tóg Topẽ ki kanhró nỹtĩnh ke mũ gé. Ti pãte ẽg tóg vẽnh vĩ sér ũ ve mãn ke tũ nĩ. Ti hã tugrĩn ẽg tóg Topẽ ki kanhrãn kỹ nỹtĩ.
Tag kãmén sóg mũ, ãjag mỹ, ũ tỹ ãjag krĩn kónãn tũ nĩ jé. Ũ tỹ ãjag krĩn kónãn sór mũ vĩ tóg há nĩ ve nĩ. Hã ra tóg tỹ hã tũ nĩ.
Ãjag vég tũ sóg nĩ. Hã ra sóg ãjag ki ẽkrég tĩ, kỹ tóg sỹ ãjag ve ẽn ri ke nĩ. Inh mỹ tóg sér tĩ, ãjag tỹ Cristo ki ge tovãnh tũ nĩn kỹ, ãjag tỹ ti to tar tãvĩ nỹtĩn kỹ.
Ha vé, Jesus Cristo ki ge kỹ ãjag nỹtĩ, ẽg Senhor ki. Kỹ ti jykre hã han nĩ.
Ti hã vỹ ẽg mỹ ga ri ke nĩ. Ti ki jãre han nĩ, ka jãre ẽn ri ke. Ti ki ge tovãnh tũg nĩ. Tag hã mẽ ãjag, ãjag tỹ ti vĩ mẽ vén kỹ. Kỹ to tar nỹtĩm nĩ, Topẽ mỹ vẽnh vĩ há tó kỹ.
Ha vé, vẽso jykrén. Inh mỹ tóg ũ tỹ ón kỹ ãjag krĩn kónãn sór ha mẽ tĩ. Ũ tóg krĩg tãn tó tĩ. Ũ tóg nén ũ tãn tó tĩ gé. Kỹ ũ tóg ẽprã ke jykre tó tĩ gé. Cristo jykre tũ vẽ, ẽprã ke jykre kar ti. Hã kỹ ũ tỹ ãjag mỹ tag tó sór mũ ag vĩ jẽmẽ tũg nĩ.
Cristo vỹ tỹ nén ũ kar kri ke nĩ. Pã'i kar kri ke vỹ tỹ ti nĩ. Ti fár vỹ ẽg ri ke ja nĩgtĩ, ti tỹ ga kri tĩ mũn kã. Hã ra tóg tỹ Topẽ jẽ nĩ, ti fár kã kã. Topẽ pẽ hã vẽ sir. Kỹ ãjag tóg ãjag tỹ ti ki ge kỹ há tãvĩ nỹtĩ gé sir.
<range>
Kỹ, ẽg tỹ ẽg gré fár junun kym mũ vỹ ge nĩ, ha mẽ. Judeu ag tóg ag fár kym ja nĩgtĩ, vẽnh kar tỹ ag tỹ Topẽ jykre hã han mũ ẽn ki kanhró nỹtĩ jé. Ũri ẽg tóg ẽg jykre pãno tovãnh mũ, vẽnh kar tỹ ẽg tỹ Topẽ jykre han mũ ki kanhró nỹtĩ jé. Kỹ ẽg tóg ẽg tỹ nén ũ to én mũ ẽn han mãn ke tũ nĩ. Ẽg tỹ Cristo mỹ vẽnh fẽg to ken hã vẽ.
Ti mré ter ri ke han kỹ ẽg tóg vẽnh kej kã kã nỹ ri ke han mũ gé. Vẽnh kype to ken hã vẽ, batismo to ken hã vẽ. Kỹ ẽg tóg ti mré rĩr mãn ri ke han mũ gé sir, ẽg tỹ goj kã tá kãkutẽ kỹ. Topẽ vỹ Cristo rĩn mãn, ti ter kỹ. Ẽg tỹ ti ki ge kỹ tóg ẽg rĩn mãn mũ gé sir.
Vãsỹ ãjag tóg vẽser ri ke ja nỹtĩgtĩ, ãjag tỹ ti vĩ mranh tugrĩn. Hã ra Cristo tóg ãjag rĩn mãn ja nĩgtĩ, Topẽ mré hã. Ãjag mỹ tóg hur vẽnh pãte fón, ãjag tỹ vẽjykre kórég han ja ẽn ti tỹ.
Ẽg név rá ẽn tỹ tóg tũ' hé huri, ẽg mỹ. Rán kỹ tóg nĩ ja nĩgtĩ, hã vỹ: ẽg tỹ ti vĩ mranh, he mũ. Tag to tóg ẽg to jũ ja nĩ vẽ. Hã ra Cristo tóg tỹ tũ' hé. Krunh to tóg ti sa, ẽg név ti. Kỹ tóg tỹ tũ' hé. Kajãm kãn tóg huri.
Kỹ tóg Japo pã'i kar ag tỹ tũ' he ja nĩgtĩ gé, ũn tar ja ẽn ag tỹ. Krunh to sa kỹ tóg ag tar tỹ tũ' hé, ũ tỹ ti kato vãsãnsãn mũ ẽn ag tỹ. Kỹ ẽg kar tóg ag venh ke mũ. Kỹ ẽg tóg ag to é henh ke mũ sir. Cristo tóg ag pan kar kỹ ag tatĩn tĩg kãn ke mũ, nũgme ki ag vãm jé. Tag ve jé ẽg tóg ke mũ.
Kỹ ũ tỹ vẽjẽn há to ãjag mỹ: “ã tỹ tag kon kỹ Topẽ tóg ã to jũnh mũ,” hen kỹ hã ra kri nĩm tũg nĩ. Kurã kórég tó sór ag tóg tĩ gé, fénhta kar, kysã sa tãg ke gé, vẽnh kán ke kurã ke gé.
Vãsỹ ke ja vẽ, vẽjykre tag. Cristo kãtĩg ke jo ke ja vẽ. Cristo kãtĩg kỹ ẽg tóg vẽjykre tãg vég nỹtĩ ha.
Ũ tóg ãjag mỹ Topẽ tỹ jẽnẽ jafã ag tó sór mũ gé. “Topẽ tỹ jẽnẽ jafã vég sóg tĩ. Kỹ sóg ag hã mỹ jãn sór tĩ,” he ag tóg tĩ, ón kỹ. Hã ra ag tóg tag hã to tỹ ũn mág nỹtĩ sór mũ. Ãjag kãfór nỹtĩ sór ag tóg mũ.
Ag pijé Cristo jykre han sór mũ'. Cristo jykre hã tóg ti pir mỹ tar nĩ. Ẽg krĩ ri ke ti nĩ, Cristo ti. Kỹ ẽg tóg ti há ri ke nỹtĩ, ẽg tỹ ti ki ge kỹ nỹtĩn kỹ. Kỹ ẽg tóg Cristo jykre han ke mũ, ti tỹ ẽg krĩ ri ke nĩn kỹ. Hã ra ag tóg tag han sór tũ nĩ, ũ tỹ ãjag krĩn kónãn tĩ ag.
Hã kỹ ãjag tóg Cristo mré ter ri ke han. Krĩg tãn kórég ag pijé ãjag tỹ hẽ ri ke mãn mũ ha', nén ũ ũ kar tãn kórég ag ke gé. Ãjag pijé tỹ ag mré ke nỹtĩ'. Ãjag tỹ ne jé ag tỹ ãjag mỹ vĩ jẽmẽ sór nẽ, ag tỹ ón kỹ vẽjẽn há to:
“tag vóg tũg nĩ, Topẽ mỹn kórég nĩ. Tag ko tũg nĩ, ẽn vóg tũg nĩ,” hen kỹ? Ag vĩ tag jẽmẽ tũg nĩ.
Ẽprã ke ag jykre vẽ, tag ti. Tag mĩ ke vẽ, ẽg tỹ nén ũ vóg mũ ti. Tũg kãn jé tóg ke mũ, kejẽn. Hã kỹ ẽg tóg Topẽ vĩ hã jẽmẽg tĩ.
Ag jykre vỹ há nĩ ve nĩ. Krĩ há nỹtĩ ve ag nĩ. Kanhkã tãn to ag há nỹtĩ, ag to ag jãn tĩ. Tag hã to jykrén kỹ ag tóg vẽsỹ ũn mág han sór mũ, jãvo. Ag tỹ nén to én mũ ẽn han ag tóg tĩ. Hã kỹ ag vĩ jẽmẽ sór tũg nĩ.
Ha vé, Cristo mré ãjag tóg rĩnrĩr mãn. Hã kỹ ti jykre hã han sórm nĩ. Kanhkã tá tóg nĩ nĩ, Topẽ pẽgja tá. Kỹ ti hã mĩ ẽkrén nĩ, ãjag tỹ ti mré tá junjun jé.
Ũ tỹ kynhmỹ nĩ ẽn jykre hã han sórm nĩ. Ẽprã vẽjykre to jykrén tũg nĩ.
Ter jé ẽg tóg ke mũ, ẽg fár tag ti. Hã ra ẽg tóg Cristo mré Topẽ ki vẽnh péju ri ke han. Ti tỹ ẽg jy nĩgãn to ken hã vẽ, ẽg ter pẽ han tũ nĩ jé, ẽg tỹ ti mré rĩnrĩr nỹtĩ jé.
Kejẽn tóg vẽnh ven ke mũ, Cristo ti, ẽg rĩnrĩr han mũ ti. Kỹ vẽnh kar tóg venh ke mũ, ẽg tỹ ti mré rĩnrĩr nỹtĩ ti, ẽg tỹ tỹ ũn mág nỹtĩ ti.
Ãjag jykre pãno tovãnh nĩ. Ãjag tỹ nén to én mũ ẽn mỹ vẽnh nenh nĩ. Ẽg jykre pãno hã vẽ, ha mẽ: ẽg prũ tũ mré nỹ, ẽg mén tũ mré nỹ, nén vẽnh mỹ kar han, Topẽ tỹ nén ũ to: “han tũg nĩ,” he mũ ra to én mũ, ẽg tỹ nén e hã tỹ vãsãn mẽ. Vẽnh kãgrá to jãn ẽn ri ke ti nĩ, ẽg tỹ ẽg tỹ nén e hã tỹ vãsãn sór kỹ.
Tag tugrĩn Topẽ tóg ẽg to jũ mũ. Ti vĩ mranh hã vẽ.
Tag han ja ãjag tóg nĩgtĩ, vãsỹ, ãjag tỹ vẽjykre kórég tag mĩ mũn kỹ.
Hã kỹ tovãnh kãn. Fe gỹv mẽ han tũg nĩ. Jagnẽ to krĩ rỹ han tũg nĩ. Ũ to jykrén kónãn tũg nĩ. Ũ mỹ vĩ kónãn tũg nĩ. Ũ to vĩ kónãn tũg nĩ gé.
Jagnẽ mỹ ón tũg nĩ gé. Ãjag jykre pãno ẽn tovãnh kãn nĩ. Kỹ tóg ẽg tỹ ẽg kur kórég fón ri ke nĩ.
Kỹ vẽjykre tãg hã han kãn nĩ gé. Kỹ tóg ẽg tỹ kur tãg tu ri ke nĩ. Ẽg tỹ tóg ũ tãg han sór mũ, Topẽ ti, ẽg tỹ tỹ ti kãnhvég ri ke nỹtĩ jé, ẽg tỹ ti ki kanhrãn pẽ han jé.
Kỹ ẽg tóg tỹ ũn pir nỹtĩ ha, fóg ag, Judeu ag, kanhgág ag, patrão krẽm ke ag, ag patrão mré hã. Ẽg tỹ Cristo ki ge kỹ ẽg tóg tỹ ũn pir nỹtĩ. Kỹ Cristo hã vỹ tỹ ẽg kar kri ke nĩ.
Topẽ vỹ ãjag kuprẽg, ãjag tỹ tỹ ti tũ nỹtĩ jé, ti tỹ ãjag to há tãvĩ nĩn kỹ. Kỹ ti jykre hã han nĩ. Jagnẽ jagãgtãn nĩ. Jagnẽ mỹ vĩ há han nĩ. Vẽsỹ ũn mág han sór tũg nĩ. Komẽr hã vĩm nĩ. Jagnẽ to fe nỹtĩm nĩ.
Jagnẽ to jũ tũg nĩ. Jagnẽ mỹ vẽnh pãte fón nĩ, ũ tỹ ãjag mỹ vĩ kónãn kỹ. Ẽg Senhor vỹ ẽg mỹ vẽnh pãte fón tĩ gé. Kỹ jagnẽ mỹ vẽnh pãte fón nĩ, ti ri kén.
Ãjag tỹ jagnẽ fe ri ke nỹtĩn kỹ tóg há tĩ. Kỹ ãjag tóg vẽjykre pir han ke mũ.
Cristo jé ãjag krĩ kuprãg. Kỹ ãjag tóg krĩ kãnhvy nỹtĩnh mũ ha. Ẽg krĩ kuprã nĩn kỹ ẽg tóg jatun mỹ jagnẽ mré nỹtĩnh mũ, ẽg tỹ Cristo há ri ke nỹtĩ jé. Hã jé tóg ẽg jé prẽr, Topẽ ti. Kỹ ti mỹ tag to vĩ há han nĩ.
Cristo vĩ hã tỹ jagnẽ mỹ tóm nĩ, hã ki kanhrãn sórm nĩ. Tag tỹ jagnẽ jyvẽn nĩ, tag hã to krĩ há han nĩ. Ti mỹ jãn nĩ. Ti jé hã tóm nĩ, ti kuprĩg tỹ ãjag mỹ nén tó mũ ti. Ti hã mỹ vĩ há han nĩ. Ti mỹ: “inh mỹ tóg há tĩ, ã tỹ inh mỹ nén han mũ ti,” hem nĩ.
Ãjag tỹ nén ũ han ken kỹ ẽg Senhor mré vẽmén kar kỹ han nĩ. Kỹ ãjag tỹ nén ũ tó sór kỹ ti hã mỹ tó vén nĩ gé. Ẽg Senhor tỹ Jesus jykre hã han jé ẽg tóg ke mũ. Kỹ ẽg tóg ti hã tugrĩn ẽg jóg tỹ Topẽ mỹ vẽnh vĩ há tónh ke mũ gé sir.
Kỹ sóg ũn mén nỹtĩ fag mỹ: “ãjag mén jykre mĩ mũm nĩ. Ẽg Senhor jykre hã vẽ,” he mũ.
Ãjag mén mỹ sóg: “ãjag prũ to há tãvĩ nỹtĩm nĩ. Jagnẽ jykre mĩ mũm nĩ. Fag mỹ vĩ tar han tũg nĩ,” he mũ.
Kỹ sóg ãjag krẽ mỹ: “ãjag han mũ fag vĩ jẽmẽm nĩ. Ẽg Senhor vỹ tag ve sór mũ, ãjag ki,” he mũ.
Kỹ sóg ũn sanh ag mỹ: “ãjag krẽ mỹ vĩ tar pẽ han tũg nĩ, ag tỹ ãjag to jũ tũ nĩ jé,” he mũ gé. Krónh ke jé ag tóg ke mũ, ãjag tỹ ag mỹ vĩ tar pẽ han kỹ.
Ãjag kã mĩ ũ tóg patrão mỹ rãnhrãj tĩ, fagrĩnh mỹ. Ãjag mỹ sóg: “ãjag patrão vĩ ki hã han nĩ,” he mũ. Ũ tóg kejẽn ti patrão tỹ ti mỹ vĩ há han hã jé ti tũ ki rĩr tĩ, ón kỹ. Tag han tũg nĩ. Ti tũ ki rĩr hapẽ han nĩ, ãjag tỹ ẽg Senhor kamẽg kỹ. Vẽjykre pir hã han nĩ, ãjag patrão mỹ.
Ti rãnhrãj ki rĩr kỹ mỹ sér nỹtĩm nĩ. Ãjag tỹ ẽg Senhor tỹ Jesus rãnhrãj han ri ke ti nĩ.
Ẽg Senhor vỹ ãjag mỹ ãjag rãnhrãj kajãm ke mũ, ãjag tỹ ti tũ kar ag mré tá junjun kỹ. Tá ti vin han kỹ nỹtĩ, ti tỹ ãjag mỹ nén vin ke mũ ẽn ti. Ãjag patrão pẽ vỹ tỹ ẽg Senhor tỹ Jesus nĩ. Ti hã mỹ ãjag tóg rãnhrãj tĩ.
Ũ tỹ vẽjykre pãno han mũ ẽn vóg kónãn jé tóg ke mũ, Topẽ ti, ag tỹ tỹ ũn mág nỹtĩ hã ra. Topẽ mỹ ẽg tóg jagnẽ ri ke kar nỹtĩ, tag ki ũn mág ag mré ũn kãsir ag. Vẽnh kar vóg kónãn jé tóg ke mũ, vẽjykre pãno to, Topẽ ti.
Ãjag kã mĩ ũ vỹ tỹ patrão nỹtĩ, kỹ sóg patrão hã jyvẽn sór mũ ha. Ãjag camarada ag vỹ ãjag rãnhrãj han tĩ. Kỹ ag ki rĩr há han nĩ. Patrão ũ vỹ tỹ ãjag krĩg mỹ ke nĩ, hã vỹ: ẽg Senhor, he mũ, kanhkã tá nĩ ti.
Topẽ mré vẽmén tovãnh tũg nĩ. Ti mỹ: “inh mỹ tóg há tĩ,” hem nĩ gé. Ti mré vẽmén to krónh ke tũg nĩ.
Kỹ ti mré iso vẽmén nĩ gé. Topẽ vĩ tó sóg tĩ. Kỹ ti mỹ to vĩm nĩ, ag tỹ inh vĩ mẽ há han jé, sỹ ag mỹ Cristo kãmén kỹ, sỹ ag mỹ Topẽ tỹ nén han sór mũ ẽn kãmén kỹ. Tag tugrĩn sóg se kỹ jẽ.
Hã ra sóg tó há han sór mũ, Topẽ tỹ inh mỹ vẽnh rãnhrãj tag nĩm kỹ. Hã jé iso ti mré vẽmén nĩ.
Ũ tỹ ẽg jãvo Jesus ki ge tũ ag mỹ vĩ há han nĩ. Kurã kren tũg sórm nĩ.
Nén ũ há tỹ vẽmén nĩ, vẽnh kar mỹ sér tĩ jé, ag tỹ ãjag vĩ mẽn kỹ. Kỹ ãjag tóg vẽnh kar mỹ kãmén há han ki kanhró nỹtĩnh mũ.
Sỹ ãjag mỹ Tíquico jẽnẽ vẽ, ti tỹ ãjag mỹ isỹ nén ũ vég mũ kãmén kãn jé, isỹ nén ũ han mũ ti ke gé. Ẽg régre vẽ. Ẽg to há tãvĩ ti nĩ. Ẽg Senhor rãnhrãj han to ti krónh ke tũ nĩgtĩ.
Ti hã vỹ sỹ nén vég mũ tó kãn ke mũ. Hã jé sóg ti jẽnẽg mũ, ti tỹ ãjag fe tỹ mrin ke jé.
Ti mré sóg ãjag mré ke tỹ Onésimo jẽnẽg mũ gé. Ẽg régre vẽ gé. Ẽg to há ti nĩgtĩ gé. Topẽ ki rã to krónh ke tũ ti nĩgtĩ. Ag hã ne ãjag mỹ tónh ke mũ', ẽg tỹ tag ki nén ũ vég mũ ti.
Aristarco vỹ inh mré se kỹ jẽ gé. Ãjag mĩ tóg ẽkrég tĩ. Marcos vỹ ãjag mĩ ẽkrég tĩ gé, Barnabé kanhkã ẽn ti. Marcos to sóg ãjag mỹ vẽnh vĩ jẽnẽ huri, ãjag tỹ ti mỹ: “ha kãrã,” he jé, ti tỹ kejẽn ãjag tá jun kỹ.
Josué vỹ ãjag mĩ ẽkrég tĩ gé, ag tỹ ũ to: Justo, he mũ tag ti. Judeu ag vẽ, Aristarco mré Marcos ti, kar Josué ti. Inh mré ag tóg rãnhrãj tĩ, Topẽ vĩ ki. Ag jãvo Judeu ũ ag vỹ inh mré rãnhrãj jãvãnh nỹtĩ gé.
Epafras vỹ ãjag mĩ ẽkrég tĩ gé, ãjag mré ke tag ti. Jesus Cristo rãnhrãj han kỹ tóg jẽ nĩ. Ãjag to tóg Topẽ mré vẽmén tĩ. To krónh ke tũ ti nĩgtĩ, ãjag tỹ kygnẽg tũ nĩn jé, ãjag tỹ Topẽ tỹ ẽg ki nén ve sór mũ ẽn hã han sór jé, ãjag tỹ tag hã to tar nỹtĩ jé.
Ãjag hã ki tóg ẽkrég tĩ, tag vég sóg tĩ. Kỹ tóg Laodicéia tá ke ag mĩ ẽkrég tĩ gé, Hierápolis tá ke ag mĩ ke gé.
Lucas vỹ ãjag mĩ ẽkrég tĩ gé, médico ẽn ti, ũ tỹ ẽg to há tãvĩ ẽn ti, kar kỹ Demas ti ke gé.
Laodicéia tá ẽg régre ag mỹ tóm nĩ, sỹ ag mĩ ẽkrég mũ ti. Ninfa fi mĩ sóg ẽkrég tĩ gé, fi ĩn tá vẽnh mãn jafã ẽn ki.
Ãjag tỹ vẽnh rán tag to ke kar kỹ Laodicéia tá Topẽ ki ge kỹ nỹtĩ ag mỹ jẽnẽm nĩ. Kỹ tá ke ag tũ to kem nĩ gé, vẽnh kato, sỹ ag mỹ carta jẽnẽg mũ ti.
Kỹ Arquipo mỹ: “ẽg Senhor tỹ ã mỹ nén ũ tó mũ ẽn han nĩ. To krónh ke tũg nĩ,” hem nĩ.
Vãhã sóg vẽsóg ki ãjag mỹ rán ke mũ ha', inh, hã vỹ: Paulo, he mũ. Isỹ se kỹ jẽ tag kã jatu' he tũg nĩ. Topẽ jé ãjag tar han tĩ. Hã vẽ.
Paulo tỹ rá vẽ. Isỹ ẽmã tỹ Tessalônica tá ke ag mỹ rán hã vẽ. Topẽ vĩ mẽ jé ãjag tóg tá vẽnh mãn tĩ. Topẽ tũ vỹ tỹ ãjag nỹtĩ, ẽg jóg mág ti. Ẽg Senhor tỹ Jesus Cristo tũ vỹ tỹ ãjag nỹtĩ gé. Sỹ ãjag mỹ vẽnh rá jẽnẽ vẽ, kỹ Silas mré Timóteo vỹ inh mré jẽnẽg mũ gé. Topẽ mỹ sóg to vĩ tĩ, ti tỹ ãjag tar han jé.
Kurã kar ki sóg ãjag to Topẽ mré vĩ tĩ. Ti mỹ sóg: “há ti nĩ, ã tỹ ag krĩn há han kỹ,” he tĩ.
Sỹ ti mré vĩn kỹ sóg ãjag mĩ ẽkrég tĩ. Ãjag tỹ ti ki ge kỹ nỹtĩn kỹ ãjag tóg nén ũ há kar han mũgtĩ. Ãjag tỹ ti to há nỹtĩn kỹ ãjag tóg rãnhrãj mág han mũgtĩ. Ãjag tỹ ẽg Senhor tỹ Jesus Cristo ve sór kỹ ãjag tóg to krónh ke tũ nĩgtĩ.
Inh kanhkã', tỹ ẽg tóg Topẽ fe nỹtĩ, ti tỹ ẽg kuprẽg ja nĩn kỹ.
Sỹ ãjag mré nĩn kỹ sóg ãjag mỹ Topẽ vĩ sér tó ja nĩgtĩ. Inh pijé inh jykre tỹ vẽmén ja nĩgtĩ'. Topẽ jykre hã tỹ sóg vẽmén tĩ, Topẽ kuprĩg tỹ inh krĩn kỹ. Ti hã vỹ ẽg tar han tĩ. Ki hã tó sóg mũ ãjag mỹ, hã kỹ ãjag tóg inh jykre ki kanhró nỹtĩ. Sỹ ãjag to há nĩn hã kỹ sóg ãjag mỹ tó ja nĩ.
Inh ri ke han sór ãjag tóg mũ, ẽg Senhor ri ke ke gé. Sỹ ãjag mỹ nén tó ja ẽn kri fig ãjag tóg tĩ. Kỹ ãjag tóg to vẽsỹrénh jagy han tĩ, ũri, pã'i ag tỹ ãjag to kórég nỹtĩn kỹ. Hã ra Topẽ kuprĩg vỹ ãjag krĩ tỹ kãnhvy' he mũ, ãjag vẽsỹrénh mũ hã ra, ẽprã.
Hã kỹ vẽnh kar tóg ãjag tỹ nén han mũ mẽg mũ sir, ga tỹ Macedônia tá, ga tỹ Grécia tá ke gé, ag tỹ ãjag kóm han kãn jé sir, ũ tỹ Jesus ki ge kỹ nỹtĩ kar ag ke gé.
Vẽnh kar vỹ ãjag tỹ nén han mũ mẽ kãn huri. Topẽ vĩ tó ãjag tóg mũ, hã kỹ ag tóg ga tỹ Macedônia tá mẽg mũ, ga tỹ Grécia tá ke gé, ẽmã kar mĩ hã. Ãjag tỹ Topẽ ki ge mũ mẽ kãn ag tóg huri. Isỹ ag mỹ tó sór mũ ra ag tóg: “mẽ ẽg huri,” he tĩ.
Kỹ ag tóg inh mỹ: “ã vĩ kri fig ag nẽji mũ, Tessalônica tá ke ag,” he tĩ. “Topẽ ki ge kỹ ag nẽji nỹtĩ, vẽnh kãgrá tỹ topẽ tovãnh kỹ, ag tỹ Topẽ vĩ hã han jé sir, ũn rĩr nĩ ẽn vĩ ti, hã vỹ: Topẽ pẽ, he mũ.
Ti kósin nẽji vỹn kenh ke mũ, kanhkã tá. Ti kãtĩg jãvãnh ag nẽji mũ. Topẽ nẽji ti rĩn mãn, ti ter kar kỹ, Jesus ti. Ẽn nẽji ẽg krenkren han mũ, ẽg tỹ Topẽ jũ vég tũ nĩ jé. Jesus kãtĩg jãvãnh ag nẽji mũ, Tessalônica tá ke ag,” he ag tóg tĩ ãjag to.
Inh kanhkã', inh ve ãjag tóg, isỹ ãjag mré nĩ mũn kã. Isỹ ãjag mỹ Topẽ vĩ tó kỹ ãjag tóg Topẽ ki ge ja nĩ. Tó há han ja sóg nĩ.
Ẽmã tỹ Filipos tá ag tóg inh vóg kónãn ja nĩgtĩ. Tá ag tóg iso é he ja nĩgtĩ. Kỹ sóg tá kãkutẽ kỹ ãjag tá jun ja nĩgtĩ. Ge ra sóg ãjag mỹ tó, Topẽ vĩ sér ti. Ãjag kamẽg ja tũ sóg nĩ, Topẽ tỹ isar han kỹ, sỹ inh jagtar jagy ẽn ve ja ra.
Sỹ ãjag jyvẽn kỹ sóg ãjag mỹ ki hã tó ja nĩgtĩ. Kygnẽ ja tũ inh nĩ. Nén ũ vẽnhmỹ tó ja tũ sóg nĩgtĩ gé. Ãjag tỹ nén ũ to én ja tũ sóg nĩgtĩ gé.
Topẽ hã ne inh jykre ve kỹ inh mỹ: “ha inh vĩ tó,” he ja nĩ'. Hã kỹ sóg tó mũ sir. Ẽprã ke ag tỹ iso vĩ há han tũ ra tóg inh mỹ tỹ nén ũ tũ nỹ. Topẽ tỹ iso vĩ há han ke tag hã tóg inh mỹ há nĩ'. Hã jé sóg ti vĩ hã ki króm sór mũ. Ti hã ne ẽg jykre ve kỹ ẽg ki kanhró nĩ', Topẽ ti.
Hã kỹ sóg ãjag mỹ ón kỹ: “há ãjag tóg nỹtĩ,” he ja tũ nĩgtĩ. Ãjag tỹ nén ũ to én ja tũ sóg nĩgtĩ gé. Ãjag ki sóg gỹj ve sór ja tũ nĩ gé. Topẽ hã ne tag vé'.
Kỹ ẽprã ke ag tỹ iso vĩ há han tũ ra tóg inh mỹ tỹ nén ũ tũ nỹ mỹr. Ãjag tỹ inh mỹ vĩ há han tũ ra tóg inh mỹ tỹ nén ũ tũ nỹ gé.
Cristo hã vỹ inh jẽnẽ ja nĩ. Hã kỹ tóg, sỹ ãjag mỹ vĩ tar han há tĩ vẽ. Hã ra sóg ke ja tũ nĩ. Komẽr hã sóg vĩ ja nĩgtĩ. Ẽg tỹ ẽg krẽ kãsir mré vĩ ri ke han ja sóg nĩgtĩ.
Ãjag to sóg há tãvĩ nĩ, hã kỹ sóg ãjag mỹ Topẽ vĩ sér tó kãn sór ja nĩgtĩ. Kỹ tóg inh mỹ tỹ nén ũ tũ nĩ gé, sỹ ãjag jagfy ter ke mũ ti.
Inh kanhkã', inh rãnhrãj to jykrén nĩ. Inh rãnhrãj vỹ inh kutãn tĩ. Kuty ki sóg inh rãnhrãj han tĩ, kurã ki ke gé, isỹ inh jẽn kajãm jé. Hã kỹ sóg ãjag jẽn ko ja tũ nĩgtĩ. Topẽ vĩ hã tó ja sóg nĩ, ãjag kanhrãn kỹ.
Isỹ nén han mũ ve kãn ãjag tóg, kỹ Topẽ vỹ inh vég tĩ gé. Topẽ jykre hã han isóg tĩ, vẽjykre kuryj ti. Nén ũ vẽnhmỹ han vãnh sóg nĩgtĩ. Ãjag rĩnve sóg han, ãjag tỹ Jesus ki ge kỹ nỹtĩn kỹ.
Gĩr panh vỹ ti kósin jyvẽn tĩ, kỹ tóg kejẽn ti jyvẽn tar han tĩ gé. Kỹ tóg kejẽn vĩ há han tĩ gé, ti fỹn kỹ. Ti ri ke han ja sóg nĩ mỹr, ãjag mỹ.
Hã kỹ sóg ãjag fe tar han. Ãjag jyvẽn ja sóg nĩgtĩ, kỹ sóg ãjag jyvẽn tar han ja nĩgtĩ gé kejẽn, ãjag tỹ Topẽ jykre ki króm jé. Ti hã ne ãjag kuprẽg', ãjag tỹ ti tỹ tỹ ẽg pã'i nĩ ve jé, ãjag tỹ ti jykre mág ve jé, ti jykre tỹ ẽg kãfór nĩ ẽn ti.
Ãjag tỹ Topẽ vĩ mẽ kỹ ãjag tóg to: “he,” he ja nĩgtĩ. Ãjag mỹ sóg tó, kỹ tóg ãjag mỹ há ja nĩgtĩ. Tag to sóg Topẽ mỹ: “ã hã ne tóg ag krĩn'. Kỹ tóg inh mỹ sér tĩ,” he tĩ. Kurã kar ki sóg ti mỹ tó tĩ. Hã kỹ tóg ãjag jykre kugrynh mũ sir, Topẽ vĩ ti, ãjag tỹ ti vĩ kri fin kỹ.
Inh kanhkã', ga tỹ Judéia tá ke ag tóg vẽnh mãn tĩ, Topẽ vĩ mẽ jé, ag tỹ Jesus Cristo ki ge kỹ nỹtĩn kỹ. Hã ra ag mré ke ag tóg ag vóg kónãn tĩ, Israel ag. Kỹ ãjag mré ke ag tóg ãjag vóg kónãn tĩ gé. Hã kỹ ãjag tóg ag kóm vẽsỹrénh mũ gé.
Israel ag pã'i ag vỹ Jesus tén, ẽg Senhor ti. Topẽ vĩ tó tĩ ag kãgtén ag tóg tĩ gé. Kỹ ag tóg ẽg vóg kónãn tĩ gé sir. Hã ki ag tóg Topẽ jũ han tĩ.
Hã kỹ ag tóg inh mỹ: “ker fóg ag mỹ vĩ hẽ',” he tĩ. “Ker kanhgág ag mỹ Topẽ vĩ tó hẽ', ag krenkren tũ nĩ jé,” he tóg tĩ. Hã ki ag tóg Topẽ vĩ mranh kãn tĩ. Hã kỹ Topẽ tóg ag to jũ mũ sir. Kỹ tóg ag vóg kónãn kãn ke mũ gé sir, vẽnh kaja jé.
Inh kanhkã', isỹ ãjag vég tũ nĩn kỹ tóg inh mỹ e tĩ. Hã kỹ sóg fe kaj nĩ. Tãg ti nĩ ver, sỹ ãjag ve ja ti. Hã ra inh pijé ãjag kã jatu' he mũ'. Ãjag ve sór tãvĩ inh nĩ, kỹ sóg ãjag to kãtĩg kren.
Isỹ ãjag to kãtĩg ke vẽ vẽ, hã ra Satanás vỹ inh kato tẽ. Kar kỹ sóg to jykrén mãn, hã ra Satanás vỹ inh kato tẽ mãn. Hã kỹ sóg ãjag tá jun ja tũ nĩ, inh, hã vỹ: Paulo, he mũ.
Ãjag hã to sóg jykrén mũ, Jesus tỹ ãjag hã ki inh jykre ve jé, ti kãtĩg mãn kỹ. Ãjag tỹ ti vĩ ki króm kỹ tóg vég mũ, inh rãnhrãj ti. Ãjag hã to inh fe tóg mrin ke mũ. Ãjag hã ki sóg tỹ ũn mág nĩnh mũ, Jesus mỹ.
Ãjag hã tugrĩn sóg tỹ ũn mág nĩ. Ãjag hã tugrĩn tóg inh mỹ sér tĩ.
Ãjag to sóg jykrén mág tĩ, hã kỹ sóg Timóteo jẽnẽ ja nĩ, ti tỹ ãjag ve jé, isỹ ẽmã tỹ Atenas tá nĩn kỹ. Ti mỹ sóg: “ha inh ré kỹ tĩg, sỹ inh pir mỹ tag kã nĩ jé,” he ja nĩ. “Ag hỹn ne han mũ'?” he sóg mũ, isỹ ãjag to krĩ kufy ja nĩn kỹ.
Timóteo vỹ tỹ Jesus mré ke nĩ. Hã kỹ tóg Cristo kãmén tĩgtĩ, inh ri ke. Kỹ tóg ãjag tá jun kỹ ãjag jyvẽn ja nĩ. Ãjag fe tỹ há' he ja tóg nĩ, ãjag tỹ Jesus ki rã tovãnh tũ nĩ jé.
“Hẽn ri ke mũn ag hỹn krĩ kufy nỹtĩ, ag jagãgtar mũn kỹ,” he ja sóg nĩgtĩ ãjag to. “Ag mré ke ag ne tóg ag vóg kónãn mũ', Topẽ jykre to',” he ja sóg nĩgtĩ. Hã ra sóg ãjag mỹ tó ja nĩ, ẽg jagãgtar ke ti, Topẽ jykre to.
Isỹ ãjag mré nĩ mũ ẽn kã sóg ãjag mỹ: “ti tugrĩn ẽg jagtar ke mũ,” he ja nĩ. Hã ve ja ãjag tóg nĩ.
Hã kỹ sóg Timóteo jẽnẽ, isỹ ãjag to krĩ kufy ja nĩn kỹ. “Ag mỹ Topẽ tovãnh tũ nĩ vỹ?“ he ja sóg nĩ. “Ẽg krĩn kónãn tĩ ẽn mỹ ag krĩn tũ nĩ vỹ? Ti tỹ ag krĩn kónãn kỹ sóg fagrĩnh mỹ ag mỹ tó ja nĩ mỹr',” he ja sóg nĩ.
Hã ra tóg sir inh ki jun mãn mũ, ãjag ve kar kỹ. Ãjag kãmén tóg mũ, kỹ inh fe tóg mrin ke mũ sir. “Jesus ki ge to tar ag nỹtĩ. Jagnẽ to há ag nỹtĩ. Ã mĩ ẽkrég ag tóg tĩ. Ã ve sór ag tóg tĩ. Ã tỹ ag ve sór ri ke han ag tóg tĩ,” he tóg mũ inh mỹ.
Kỹ inh krĩ tóg kãnhvy' he mũ sir. Inh jagtar mũ ra inh fe tóg há' he mũ sir, ãjag tỹ Jesus ki ge kỹ nỹtĩn kỹ.
Ãjag tỹ ti to tar nỹtĩn kỹ tóg inh mỹ inh rĩr mãn ri ke nĩ
Topẽ mỹ sóg vĩ há han mũ sir, ãjag to. Inh fe vỹ mrin ke mũ.
Kuty kar ki sóg ti mré vẽmén tĩ, kurã kar ki ke gé. Sỹ ãjag ve sór nĩn kỹ sóg Topẽ mỹ isĩg ke to vĩ tĩ, sỹ ãjag tar han sór kỹ, ãjag tỹ ti ki rã to tar nỹtĩ jé.
Ẽg jóg tỹ Topẽ tỹ inh mỹ: “ha ag venh tĩg,” hen kỹ tóg inh mỹ sér tĩnh mũ, Jesus ti ke gé, ẽg Senhor ti.
Ti hã mỹ sóg to vĩ tĩ, ti tỹ ãjag tỹ jagnẽ to há tãvĩ han jé. Jagnẽ to há ãjag nỹtĩ. Ti hã vỹ ãjag tar han ke mũ, ãjag tỹ vẽnh kar to há nỹtĩ to tar nỹtĩ jé, isỹ ãjag to há nĩ ri ke.
Kỹ sóg ti mỹ to vĩ tĩ gé, ti tỹ vẽjykre há to ãjag tar han jé. Kejẽn ẽg Senhor tỹ Jesus vỹ kãtĩg mãn ke mũ, ti tũ kar ag mré. Ẽg jóg tỹ Topẽ tỹ ũri ãjag kykũnh kỹ ãjag tóg kurã ẽn kã ti rĩnja tá jãnhkri nỹtĩnh mũ.
Inh kanhkã', vãhã sóg ãjag mỹ nén ũ tó sór mũ gé. Ẽg Senhor tỹ Jesus rĩnve sóg ãjag jyvẽn sór mũ. Ãjag mỹ sóg ti jykre tó huri, ãjag tỹ ti japry jagma mũ há han jé, ãjag tỹ Topẽ mỹ há nỹtĩ jé. Kỹ to tar nỹtĩm nĩ.
Tag kãmén sór isóg mũ ãjag mỹ, ẽg Senhor tỹ Jesus tỹ inh mỹ: “tag tóm nĩ,” he ja nĩn kỹ.
Topẽ vỹ ãjag to jykrén, ãjag tỹ ti jykre hã han jé. Kỹ ãjag prũ tũ fag mré nỹ tũg nĩ, ãjag mén tũ ag mré nỹ tũg nĩ gé.
Ãjag tỹ ãjag prũ fi mré nỹ kỹ fi mré nỹ há han nĩ, Topẽ jykre han jé. Kỹ ẽprã ke ag vỹ ãjag to jykrén kónãn ke tũ nĩ gé. Fi tỹ prũg kónãn tũg nĩ.
Fi to én kónãn tũg nĩ gé, ãjag prũ fi to. Ũ tỹ Jesus ki rã tũ ag jykre han tũg nĩ. Ũ tỹ Topẽ jykre ki kagtĩg ag jykre han tũg nĩ, ãjag prũ fi to. Fi tỹ prũg há han nĩ.
Ãjag régre tỹ nén ũ to én tũg nĩ. Ti tũ vẽ mỹr. Kỹ ti tũ ki Topẽ vĩ mranh tũg nĩ. Topẽ hã ne tag to jũ tĩ'. Kỹ ãjag régre tỹ nén ũ vóg tũg nĩ gé. Ãjag tỹ ti tũ vóg kỹ Topẽ vỹ ãjag vóg ke mũ gé, ti kajãm jé. Tag tó sóg huri ãjag mỹ, hã ra sóg tó mãn mũ gé.
Ẽg tỹ vẽnh kavénh kỹ ẽg tóg Topẽ jykre han tũ nĩgtĩ mỹr. Ti jykre vỹ kuryj nỹ. Ẽg tỹ tỹ ti tũ nỹtĩ hã jé tóg ẽg kuprẽg.
Ẽprã ke vĩ pijé', sỹ ãjag mỹ nén tó mũ tag ti'. Topẽ vĩ vẽ mỹr. Ãjag tỹ inh vĩ tag han tũ nĩn kỹ ãjag tóg Topẽ vĩ mranh mũ. Ti kuprĩg tỹ tóg inh jagrẽ han ja nĩ', kỹ tóg tỹ ãjag jagrẽ han ja nĩ gé.
Nén ũ to ãjag tar nỹtĩ, hã vỹ: jagnẽ to há, he mũ. Hã kỹ sóg tag to ãjag mỹ rán mág han ke tũ nĩ. Topẽ vỹ ãjag kanhrãn, ãjag tỹ jagnẽ jagãgtãn ken ki.
Ga tỹ Macedônia tá ke kar ag to ãjag há nỹtĩ, Jesus mré ke kar ag to ke gé. To tar nỹtĩm nĩ. To krónh ke tũg nĩ, ãjag tỹ tỹ Jesus mré ke nỹtĩn kỹ.
Vãsãn nĩ, ãjag tỹ jatun mỹ nỹtĩ jé, jatun mỹ ãjag rãnhrãj han jé. Ãjag rãnhrãj pẽ ẽn to tar nỹtĩm nĩ, hã jé sóg ãjag jyvẽn ja nĩ. Kỹ sóg to ãjag jyvẽn mãn mũ, ãjag rãnhrãj to.
Kỹ nén ũ vỹ ãjag mỹ tũ' henh ke tũ pẽ nĩ. Ãjag tỹ ãjag rãnhrãj to nén ũ kar ve kỹ tóg há tĩ, ũ tỹ ãjag mỹ nén ũ nĩm tũ nĩ jé, fagrĩnh mỹ.
Inh kanhkã', sỹ nén ũ ki ãjag kanhrãn há tóg tĩ gé, ha mẽ. Ẽg mré ke ũ ag tóg hur kãgter. Kỹ fỹ mág tũg nĩ, ag jé. Jesus ki ge tũ ag ri ke han tũg nĩ. Ag ter kỹ ag tóg nén ũ há venh ke tũ nĩ. Hã kỹ ag tóg fỹ mág tĩ. Hã ra tóg ẽg mỹ ge tũ nĩ.
Jesus vỹ ter ja nĩ. Kar kỹ tóg rĩr mãn ja nĩ. Hã ri ke ti nĩ, Jesus ki ge mũ ag kãgter ti. Topẽ vỹ ẽg han mãn ke mũ, Jesus tugrĩn, ẽg tỹ ti mré nỹtĩ jé sir.
Ẽg Senhor vỹ inh kanhrãn. Ti jẽnky ki tóg kutẽ, sỹ tónh ke tag ti, ha mẽ. Ver ẽg rĩnrĩr nỹtĩ. Hẽn ri ke mũn ẽg kãgter kãn ke tũ nĩ, ti kãtĩg ken jo. Kỹ ẽg tóg ti kãtĩg venh mũ sir. Hã ra ẽg tóg ũn kãgter mũ ag jo mũnh ke tũ nĩ. Ag hã mré ẽg tóg mũnh ke mũ.
Ti kãtĩg vỹ ge nĩnh mũ, ha mẽ. Tére jé tóg ke mũ, kanhkã tá. Kỹ Topẽ tỹ jẽgnẽ jafã ag pã'i mág vỹ prẽr ke mũ sir. Topẽ tỹ vãkyn jafã vỹ mẽ há tĩnh mũ, trombeta ẽn ti. Kỹ ũn kãgter mũ ag vỹ rĩnrĩr mãn mũ sir, Jesus mré ke ag.
Kar kỹ ẽg tóg ag mré jãprynh mũ gé, ẽg tỹ ti kãtĩg ke jo kãgter tũ ra, ũn rĩnrĩr mãn mũ ag mré. Kanhkã góg kã mĩ ẽg tóg jãprynh mũ. Kỹ ẽg tóg ẽg Senhor kato tẽgtẽnh mũ sir, kanhkã krẽm. Kỹ ẽg tóg ti mré nỹtĩnh mũ sir. Ti ré kỹ ẽg mũ mãn ke tũ nĩ sir.
Tag tóm nĩ jagnẽ mỹ, ãjag krĩ tỹ kãnhvy' he jé, ũn kãgter mũ ag to.
Inh kanhkã', ti kãtĩg ke ki kanhró ẽg tóg nỹtĩ. Hã ra ẽg tóg ti kurã hã ki kagtĩg nỹtĩ, ti prỹg ke gé. Tag mẽ ãjag tóg huri, hã kỹ sóg ãjag mỹ tó mág ke tũ nĩ ha.
Vãhãn kãtĩg, ẽg Senhor ti. Hã ra tóg ũ tỹ ẽg tỹ nén ũ péju tĩ kãtĩg ri ke nĩnh mũ. Ẽg vatánh tá tóg ẽg tũ mãg tĩ. Kỹ tóg ge nĩnh mũ, ẽg Senhor kãtĩg ti.
Ti to há tũ ag vỹ: “jatun mỹ ẽg nỹtĩ. Ũ vỹ ẽg vóg ke tũ nĩ,” henh ke mũ. Ag tỹ tag tó mũ ra tóg vãhã kãtĩg mũ. Kỹ ag tóg nũgme ki vár ke mũ sir. Ag tỹ to jykrén tũ hã ra ti kãtĩg kỹ ag tóg krenkren ke tũ pẽ nĩ, ha vem nĩ.
Inh kanhkã', ãjag hã ne tóg tỹ Jesus mré ke nỹtĩ'. Hã kỹ tóg ãjag ki kuty tũ nĩ. Kỹ ãjag tóg ki kanhró nỹtĩ. Kỹ ti kãtĩg vỹ ãjag mỹ nén ũ péju tĩ kãtĩg ri ke tũ nĩ, ãjag tỹ ki kanhró nỹtĩn kỹ.
Ti krẽ vỹ tỹ ãjag nỹtĩ. Hã kỹ tóg ãjag ki kurã nĩ, ãjag tỹ ki kanhró nỹtĩn kỹ. Kuty tũ ti nĩ, ẽg ki. Ti kãtĩg ke ki kanhró ẽg tóg nỹtĩ, hã kỹ tóg ẽg ki kurã nĩ sir.
Kỹ ti kãtĩg ke kã jatun tũg nĩ. Vẽso jykrén nĩ, ãjag tỹ ti kãtĩg ke jo vẽnh jãnhkrigkrig jé, ãjag tỹ kã jatun tũ nĩ jé.
Ũn nũgnũr mũ ag vỹ kuty kỹ nũgnũr tĩ. Kỹ ag tóg ti kãtĩg ke kã jatu nỹtĩ. Kỹ ũn kronkron mũ ag vỹ kuty kỹ pépév mũgtĩ, ag kãgter nỹtĩn kỹ. Kỹ ag tóg vẽso jykrén tũ nỹtĩ. Kuty tá vẽjykre hã vẽ.
Ẽg jé kurã tá vẽjykre há ẽn ti han jãvo. Ẽg jé vẽso jykrén. Ẽg jé jagnẽ to há to krónh ke tũg. Kỹ ẽg tóg vẽnh gég tĩ ag tar ri ke nỹtĩnh mũ. Kỹ tóg ẽg mỹ soldado kur ri ke nĩ sir, ti ki rã ti, jagnẽ to há ti ke gé. Ẽg tỹ jagnẽ to há to tar nỹtĩn kỹ ẽg tóg krenkren ke mũ. Kỹ tóg ẽg mỹ soldado tỹ sãpe tỹ ferro ẽn ri ke nĩ sir.
Topẽ vỹ ẽg kuprẽg, ẽg tỹ ti jũ vég tũ nĩ jé, ẽg krenkren jé, ẽg tỹ nũgme ki vár tũ nĩ jé, Jesus Cristo tugnĩn, ẽg Senhor ti.
Ti hã ne ẽg jagfy ter ja nĩ', ẽg tỹ ti tugrĩn rĩnrĩr nỹtĩ jé. Ẽg tỹ ti kãtĩg ke jo kãgter mũ ra ẽg tóg ti mré nỹtĩnh mũ. Ẽg kãgter tũ ra ẽg tóg ti mré tá nỹtĩnh ke mũ gé, ti kãtĩg kỹ. Jagnẽ ri ke ẽg nỹtĩnh mũ.
Tag tóm nĩ, jagnẽ mỹ. Tỹ jagnẽ krĩ tỹ kãnhvy' hem nĩ gé, ũn ter mũ to. Kỹ tỹ jagnẽ jyvẽn nĩ gé, ãjag tar nỹtĩ jé. Tó ãjag tóg mũgtĩ, kỹ tó há han nĩ.
Inh kanhkã', nén ũ tó jé sóg ke mũ gé. Ãjag kã mĩ ũ ag tóg tỹ ãjag kófa nỹtĩ, igreja to, Jesus mré ke ũ ag. Ãjag jyvẽn ag tóg tĩ. Ãjag to ag tóg vãsãn tĩ.
Ẽn ag kamẽg nĩ. Ag mỹ vĩ há han nĩ. Ag to há tãvĩ nỹtĩm nĩ, ag tỹ ãjag ki rĩr kỹ. Jagnẽ krĩ rỹg tũg nĩ.
Inh kanhkã', tag tó jé sóg ke mũ gé, ha mẽ. Ũ tỹ vẽnhmỹ mẽ ag jyvẽn tar han nĩ. Ũ tỹ kãnhmar krónh ke tĩ ag mré komẽr hã vĩm nĩ. Ũn fe krój ag fe tỹ tar' hem nĩ. Vẽnh kar mỹ komẽr hã vĩm nĩ.
Ũ tỹ ãjag mỹ nén ũ kórég han mũ ra ti mỹ nén ũ kórég han tũg nĩ jãvo. Vẽnh kajãm tũg nĩ. Nén ũ há tãvĩ han nĩ jagnẽ mỹ, vẽnh kar mỹ ke gé.
Kurã kar ki ãjag fe tỹ mrin kem nĩ.
Kurã kar ki ẽg jóg mág mré vĩm nĩ, ãjag tỹ ti to krónh ke tũ nĩn jé.
Nén ũ kar to ti mỹ: “inh mỹ tóg há tĩ,” hem nĩ gé. Topẽ jykren hã vẽ. Jesus Cristo nón ẽg tóg ti jykre han ke mũ. Ẽg tỹ nén ũ vég mũ kar to ẽg tóg: “inh mỹ tóg há nĩ,” henh ke mũ.
Topẽ kuprĩg tỹ ãjag krĩn sór kỹ ti mỹ: “nejé,” he tũg nĩ.
Kejẽn Topẽ kuprĩg tóg ũ krĩn tĩ, kỹ tóg Topẽ vĩ tó mũ sir. Ẽn to é he tũg nĩ.
Ũ tỹ ãjag mỹ vĩn kỹ to: “vẽnh vĩ há mỹ'?“ hem nĩ. Ti tỹ tỹ ãjag mỹ vẽnh vĩ há nĩn kỹ jẽmẽm nĩ.
Ti há tũ nĩn kỹ jẽmẽ tũg nĩ, ãjag tỹ nén ũ kórég han tũ nĩ jé. Nén ũ kórég han sór tũg nĩ.
Topẽ vỹ ãjag krĩ kuprãg tĩ. Ti mỹ sóg to vĩ tĩ, ti tỹ ãjag tar han jé, ti tỹ ãjag jykre há han jé, ãjag fe ti ke gé, ãjag krĩ ti ke gé. Ẽg Senhor tỹ Jesus Cristo kãtĩg mãn kỹ tóg ẽg jykre tugnỹm ke mũ sir. Hã jé tóg ẽg jykre há han sór mũ.
Ũ tỹ ẽg kuprẽg mũ vỹ ẽg jykre há han sór mũ, hã vỹ: Topẽ, he mũ. Fagrĩnh mỹ ti vĩ vãnh nĩgtĩ.
Inh kanhkã', iso Topẽ mré vĩm nĩ gé.
Jagnẽ ki nhun ke ri ke han nĩ, Jesus mré ke kar ki, jagnẽ nĩgé kãgmĩ kỹ.
Ẽg Senhor rĩnve sóg ãjag mỹ: “Jesus ki ge kỹ nỹtĩ kar ag tỹ isỹ nén rán mũ tag mẽ kãn ke vẽ,” he mũ mỹr. Hã kỹ sóg: “ag kar mỹ to kem nĩ,” he mũ.
Ẽg Senhor tỹ Jesus Cristo mỹ sóg to vĩ tĩ, ti tỹ ãjag tar han jé. Hã vẽ.
Paulo tỹ rá vẽ. Isỹ ẽmã tỹ Tessalônica tá ke ag mỹ rán hã vẽ. Tá ãjag tóg Topẽ vĩ mẽ jé vẽnhmãn tĩ. Topẽ tũ vỹ tỹ ãjag nỹtĩ, ẽg jóg mág ti. Jesus Cristo tũ vỹ tỹ ãjag nỹtĩ gé, ẽg Senhor ti. Sỹ ãjag mỹ vẽnh rá jẽnẽ vẽ. Kỹ Silas vỹ jẽnẽg mũ gé inh mré, Timóteo ke gé.
Ẽg jóg tỹ Topẽ mỹ sóg to vĩ tĩ, ti tỹ ãjag tar han jé, ti tỹ ãjag krĩ kuprãg jé gé. Ẽg Senhor tỹ Jesus Cristo mỹ sóg tag to vĩ tĩ gé.
Inh kanhkã', isỹ kurã kar ki ãjag to Topẽ mré vĩ vẽ. Ãjag to sóg ti mỹ vĩ há han tĩ. Ãjag jykre tóg inh mỹ sér tĩ. Ãjag hã ne tóg ti vĩ to tar tãvĩ nỹtĩ', kri fi kỹ. Jagnẽ to ãjag tóg há tãvĩ nỹtĩ gé, ãjag kar ti. Hã kỹ sóg Topẽ mỹ vĩ há han tĩ, ãjag to.
Hã kỹ sóg Topẽ tũ kar ag mỹ ãjag tó tĩ, ẽg vẽnhmãn kỹ. “Ti vĩ kri fi to ag tar nỹtĩ, ag tỹ ag vóg kónãn mũ ra,” he sóg tĩ, ãjag to. Isỹ tag tó kỹ tóg inh mỹ sér tãvĩ tĩ.
Hã tugrĩn ẽg tóg Topẽ jykre kuryj ki kanhró nỹtĩ, ãjag tỹ ti tovãnh tũ nĩn kỹ. Jagtar ãjag tóg mũ, hã ra ãjag tóg ti tovãnh tũ nĩgtĩ. Ti tỹ tỹ ẽg pã'i nĩ ve jé ãjag tóg ke mũ, ha vem nĩ.
Ha vé, ũ tỹ ãjag jagãgtar han mũ ẽn jagãgtar han jé tóg ke mũ gé, vẽnh kaja jé, Topẽ ti. Hã ki ẽg tóg ti jykre kuryj ki kanhrãn mũ sir.
Ag jãvo tóg ãjag tar han mũ sir, ãjag jagtar mũ hã ra. Kỹ tóg sir ãjag jagtar tỹ tũ' he mũ gé sir, ẽg kar mỹ, ẽg Senhor tỹ Jesus tỹ kanhkã tá kãtĩg kỹ. Kanhkã tãn ag mré tóg kãtĩg ke mũ. Kỹ ẽg tóg ti venh mũ sir.
Tỹ tóg pĩ gru ve kãtĩg ke mũ. Kỹ tóg ũ tỹ Topẽ ki kanhrãn jãvãnh ag vóg kónãn ke mũ sir, vẽnh kaja jé, ũ tỹ ẽg Senhor tỹ Jesus vĩ mranh mũ ẽn ag.
Ag vóg kónãn jé tóg ke mũ. Kỹ ag vẽsỹrénh vỹ tũ' henh ke tũ nĩ. Ẽg Senhor mré ag nỹtĩnh ke tũ nĩ sir. Ti jykre há ẽn venh ke tũ ag nĩ, ti tỹ tỹ pã'i mág pẽ nĩ ẽn ti.
Ti kãtĩg kỹ tóg ag vóg kónãn ke mũ. Kỹ tóg vãhã ti tũ ag tỹ ũn mág han ke mũ sir. Kỹ vẽnh kar tóg ẽg tugrĩn ti jykre ve kãn ke mũ, ẽg tỹ ti ki ge kỹ nỹtĩn kỹ. Ãjag hã tóg inh vĩ kri fi. Hã kỹ ãjag tóg kurã ẽn venh ke mũ.
Hã jé sóg ãjag to Topẽ mré vĩ tĩ, kurã kar ki. Ti mỹ sóg: “ag tar han nĩ,” he tĩ. “Ã jykre han sór ag tóg mũ. Kỹ ag tar han nĩ, ag tỹ kygnẽg tũ nĩ jé. Ag kuprẽg ã tóg, ag tỹ kurã ẽn ve jé,” he sóg tĩ mỹr, Topẽ mỹ.
Ti tỹ ẽg kri tỹ ũn mág nĩn kỹ tóg ẽg tỹ ũn mág han ke mũ gé. Topẽ tỹ ẽg mỹ ti tỹ nén ũ há nĩm ke ẽn hã vẽ, ẽg Senhor tỹ Jesus Cristo ti ke gé.
Inh kanhkã', sỹ ãjag jyvẽn há tóg tĩ sir. Kãnhmar ti kãtĩg mũ, ẽg Senhor tỹ Jesus Cristo ti. Kỹ ẽg tóg vẽnh mãn mũ, ti tỹ ẽg gé tĩg jé sir. Kỹ ẽg tóg ti mré nỹtĩnh mũ.
Ha ra tóg ver kór gy sĩ tĩ. Kỹ ũ tỹ ãjag mỹ: “Topẽ kuprĩg tóg inh mỹ: ũri ke vẽ, hé,” he mũ ra kri fi tũg nĩ. Ãjag fe tỹ jũrũn ke tũg nĩ. Ũ tỹ ãjag mỹ: “Paulo vỹ inh mỹ tó, kỹ tóg: ũri ke vẽ, hé,” he mũ ra kri nĩm tũg nĩ gé.
Ag jykre tugnỹm ra, ũ tỹ ãjag krĩn kónãn sór mũ ag. Ũri ke tũ vẽ ver. Ti kãtĩg ke to hã ũ tỹ hẽn ri ke ag vỹ ti tovãnh ke mũ ver. Ti kato tẽgtẽ jé ag tóg ke mũ ver. Kỹ ũ tóg ver vẽnh ven ke mũ gé, hã vỹ: “ũ tỹ Topẽ vĩ mranh tĩ ẽn,” he mũ, “ũ tỹ nũgme ki kutẽnh ke mũ ẽn ti,” he mũ.
Topẽ vĩ mranh tĩ pẽ vẽ. Hã kỹ Topẽ vỹ nũgme ki ti fón ke mũ. Ẽn vỹ tóg Topẽ kato tẽnh ke mũ ver, vẽnh kãgrá tỹ topẽ kato ke gé. Kỹ tóg vãhã sir Jerusalem tá Topẽ ĩn krẽm rãnh mũ, Topẽ nĩg ja ẽn tá tóg nĩnh mũ. Kỹ tóg vẽso: “tỹ sóg Topẽ nĩ,” henh ke mũ, ón kỹ.
Isỹ ãjag mré nĩn kỹ sóg ãjag mỹ tag tó ja nĩ. Kỹ mĩ ẽkrén nĩ.
Ũ tỹ ver ti ki rĩr nĩ ẽn tỹ ti ki rĩr nĩn kỹ tóg ver vẽnh ven tũ nĩ. Kỹ tóg ón kỹ: “tỹ sóg Topẽ nĩ,” he tũ nĩ ver. Ti kurã ki tóg vẽnh ven ke mũ sir vãhã.
Ũri ũ tỹ hẽn ri ke ag tóg vẽjykre pãno han mũgtĩ, Topẽ vĩ mranh kỹ. Hã ra ag tóg ver vẽnh pigju kỹ han tĩ. Kỹ ẽg tóg ve há han tũ nĩ, ag jykre pãno ti. Kỹ ũ tỹ ón kỹ: “tỹ sóg Topẽ nĩ,” he mũ ẽn tóg vẽnh ven tũ nĩ gé ver.
Ti tỹ ti ki rĩr tovãnh kỹ tóg vẽnh ven ke mũ sir vãhã, ũn jykre pãno ẽn ti. Hã ra ẽg Senhor tỹ Jesus vỹ ti tén ke mũ, ti jẽnger tỹ.
Hã ra ũn jykre pãno ẽn vỹ tóg Satanás jykre han mũ, Nén-Kórég tỹ ti krĩn kỹ. Kỹ tóg ón kỹ vẽjykre tar hynhan mũ, ẽg tỹ nén han vãnh ẽn mỹr. Kujá ag jykre ri ke han jé tóg ke mũ.
Vẽnh kar lograr he jé tóg ke mũ gé. Jykre kuryj nĩ ve tóg nĩnh mũ, hã ra tóg pãno nỹ. Kỹ ũ tỹ nũgme ki vár ke mũ ag vỹ ti vĩ kri fi kãn ke mũ, ag tỹ Topẽ vĩ kri nĩm tũ hã ra. Vẽnh vĩ há to ag tóg há tũ nỹtĩ, hã kỹ ag tóg krenkren ke tũ nĩ.
Hã jé Topẽ tóg ag mỹ vẽnh ó jẽnẽnh ke mũ, ag tỹ ón kỹ vẽjykre ẽn kri fi jé, ag tỹ kri nĩm sór kỹ.
Topẽ tỹ ag jykre tugnỹm kỹ tóg nũgme ki ag vãm ke mũ. Vẽnh vĩ há kri fi jãvãnh ag tóg nỹtĩ mỹr. Vẽjykre pãno hã to ag tóg há tãvĩ nỹtĩ mỹr. Hã kỹ tóg ag vãm ke mũ, nũgme ki.
Jãvo sóg ãjag to Topẽ mré vĩ há han tĩ, kurã kar ki mỹr. Tỹ ãjag tóg Jesus mré ke nỹtĩ, ẽg Senhor mré. Kỹ tóg ãjag to há tãvĩ nĩ. Topẽ vỹ ãjag kuprẽg. Ti kuprĩg tỹ tóg ãjag tỹ tỹ ti tũ nỹtĩ han, ãjag krenkren jé. Kỹ ãjag tóg ti vĩ kri fig mũ, vẽnh vĩ há ẽn kri.
Isỹ ãjag mỹ Jesus vĩ tón kỹ Topẽ vỹ ãjag kuprẽg, ãjag tỹ ẽg Senhor tỹ Jesus Cristo mré tỹ ũn mág nỹtĩ jé.
Inh kanhkã', tar nỹtĩm nĩ, sỹ ãjag kanhrãn to, ãjag tỹ ki króm jé. Isỹ ãjag mỹ Jesus jykre tó mũ ẽn to tar nỹtĩm nĩ, sỹ ãjag mỹ nén rán mũ tag to ke gé.
Ẽg Senhor tỹ Jesus Cristo hã vỹ ẽg to há tãvĩ nĩ, ẽg jóg tỹ Topẽ ke gé. Kỹ tóg ẽg krĩ kuprãg mũ sir, ẽg tỹ to krónh ke tũ nĩn jé. Ti hã ne tóg ẽg mỹ ti tỹ nén ũ há ẽn ven ke mũ. Hã ve sór ẽg tóg mũ.
Ti mỹ sóg to vĩ tĩ, ti tỹ ãjag fe tỹ há' he jé, ti tỹ ãjag tỹ nén ũ há han jé, ãjag tỹ ki hã kãmén jé gé.
Inh kanhkã', vãhã sóg ãjag mỹ nén ũ to vĩ mũ gé. Iso Topẽ mré vĩm nĩ, ẽg Senhor vĩ tỹ kãnhmar vẽnh kar kri rũm ke jé, vẽnh kar tỹ ti vĩ to há nỹtĩ jé, ti mỹ vĩ há han jé, ag tỹ ãjag ri ke nỹtĩ jé.
Ti mỹ to vĩm nĩ, ti tỹ ijy nĩgãn jé, vẽjykre pãno han mũ ag jo, ũn jykre pãno ag jo ke gé. Ũ ag tóg Jesus ki ge jãvãnh nỹtĩ, hã kỹ ag tóg iso kórég nỹtĩ sir.
Hã ra ẽg Senhor vỹ ti tỹ nén tó ja ẽn han ke mũ. Ãjag tar han jé tóg ke mũ. Ãjag jy nĩgãn jé tóg ke mũ gé, Japo jo, Nén-Kórég ẽn jo.
Ãjag hỹn inh vĩ han ke mũ, kỹ tóg inh mỹ há tĩ. Topẽ vỹ ãjag krĩn ke mũ, ãjag tỹ sỹ ãjag mỹ nén tó mũ ẽn ki króm jé. Kỹ ãjag tóg to krónh kenh ke tũ nĩ sir.
Ẽg Senhor jé ãjag krĩn, ãjag tỹ ti to há nỹtĩ jé, ti tỹ ẽg to há ri ke. Ti jé ãjag krĩn, ãjag tar nỹtĩ jé, ãjag jagtar hã ra. Cristo vỹ ge ja nĩ gé. Kỹ ti nón gem nĩ.
Inh kanhkã', vãhã sóg ãjag jyvẽn mũ gé sir. Ãjag jyvẽn tar han sóg mũ gé. Ẽg Senhor tỹ Jesus Cristo jykre tỹ sóg ãjag mỹ: “Jesus mré ke ũ ag tóg vẽnhmỹ mẽ nỹtĩ,” he mũ. Inh vĩ mranh sór ag nỹtĩ. Ẽn ag mré vĩ mãn tũg nĩ.
Sỹ ãjag mré nĩn kỹ sóg vẽnhmỹ mẽ han ja tũ nĩ. Tag ve ãjag mỹr. Kỹ ãjag tóg inh kóm han ki kanhrãn ke mũ.
Fagrĩnh mỹ sóg ãjag rãgró ko ja tũ nĩgtĩ mỹr. Kajãm ja sóg nĩgtĩ mỹr, sỹ ãjag mré nén ko ja ti. Kuty mré kurã ki sóg rãnhrãj ja nĩgtĩ. Kỹ sóg inh rãnhrãj to ron mág ja nĩgtĩ, sỹ ãjag tũ kagrãg tũ nĩ jé. Hã ve ãjag mỹr.
Sỹ ãjag tũ konh ke vẽ vẽ, hã ra sóg ãjag tỹ nén han ke mũ ẽn han sór ja nĩgtĩ, ãjag tỹ to ki kanhrãn jé, ãjag tỹ inh kóm han jé sir.
Isỹ ver ãjag mré nĩn kỹ sóg ãjag mỹ: “ũn rãnhrãj vãnh ẽn vỹ ne konh ke tũ nĩ,” he ja nĩ.
Ãjag kã mĩ ũ ag nẽji tag han vãnh nỹtĩ. Rãnhrãj vãnh ag nẽji nỹtĩ. Hã ra ag nẽji vẽnh kar to vĩ vĩ he tĩ.
Ẽn jyvẽn sór sóg nĩ, ẽg Senhor tỹ Jesus Cristo jykre tỹ. Ag jyvẽn tar han kỹ sóg: “rãnhrãj ra, jatun mỹ,” he mũ. “Ãjag tũ hã ko ra, ãjag rãgró ti. Ũ jẽn ko tũg ra,” he sóg mũ sir.
Inh kanhkã', nén ũ há tãvĩ han kãn sórm nĩ. To krónh ke tũg nĩ.
Hẽn ri ke mũn ũ tóg isỹ rá tag kri finh ke tũ nĩ. Ẽn jykre vég nĩm nĩ. Ti mré vẽmén tũg nĩ, ti mỹ'ãg jé sir, ti tỹ to jykrén mãn jé.
Hã ra ti kato vãsãn tũg nĩ, ti to kry nĩ tũg nĩ. Jesus mré ke vẽ mỹr. Kỹ ti jyvẽn nĩ, ti tỹ to jykrén mãn jé.
Ha mẽ, ẽg Senhor mỹ sóg to vĩ tĩ, ti tỹ ãjag krĩ kuprãg jé, ãjag jagtar hã ra. Ti hã ne tóg ẽg krĩ kuprãg tĩ'. Ẽg Senhor jé ãjag mré nĩgtĩ.
Sỹ vãhã vẽsóg ki ãjag mỹ rán vẽ, ũ tỹ inh vĩ rán ja pãte. Inh hã vỹ tỹ Paulo nĩ. Isỹ rán mũn hã vẽ. Ge inh nĩgtĩ, isỹ ũ mỹ vẽnh rá jẽnẽn kỹ.
Ẽg Senhor tỹ Jesus Cristo mỹ sóg to vĩ tĩ, ti tỹ ãjag tar han jé. Hã vẽ.
Paulo tỹ rá vẽ. Topẽ ne inh kuprẽg ja nĩ', ẽg kren han tĩ ti. Isỹ tỹ Jesus Cristo apóstolo jẽ jé tóg inh fẽg ja nĩ. Ti hã ve sór ẽg tóg mũ, Jesus Cristo ti.
Isỹ inh kósin tỹ Timóteo mỹ rán hã vẽ. Tỹ ã inh kósin pẽ ri ke nĩ, ã tỹ isugrĩn Topẽ vĩ kri fin kỹ. Ẽg jóg tỹ Topẽ mỹ sóg to vĩ tĩ, ti tỹ ã tar han jé, ti tỹ ã jagãgtãn jé, ti tỹ ã krĩ kuprãg jé, ẽg Senhor tỹ Jesus Cristo ti.
Isỹ ẽmã tỹ Éfeso tá kãkutẽ kỹ ga tỹ Macedônia ra tĩg kỹ sóg ã mỹ to vĩ, ã tỹ ver Éfeso tá ke ag ki rĩr jé. Ón kỹ ag tóg Topẽ jykre kãmén sór tĩ. Tag to ag mỹ: “han tũg nĩ,” hem nĩ.
Topẽ jykre tovãnh kỹ ag tóg vyrmỹ nén ũ ũ to jykrén sór mũ, hã vỹ: kanhkã tãn tỹ ó, he mũ, ke tũ nĩ kỹ, ẽg jo ke ag jigji. Nén ũ tũ vẽ. Ẽg pijé tag tỹ Topẽ jykre han tĩ'. Topẽ jykre hã vẽ, hã vỹ: vẽnh kar tỹ ti ki rã, he mũ.
Ẽg tỹ Topẽ jykre han kỹ ẽg tóg jagnẽ to há tãvĩ nỹtĩ, ẽg fe tỹ. Kỹ ẽg tóg jagnẽ mré vẽjykre pir han tĩ gé. Ti ki rã há han jé ẽg tóg ke mũ gé.
Tá ke ũ ag tóg vẽjykre há tag tovãnh. Kỹ ag tóg véké vẽmén mũ nĩ ha. Ag tỹ kygnẽn hã vẽ.
Topẽ tỹ vãsỹ ẽg jyvẽn mũ ẽn tỹ ag tóg ãjag kanhrãn sór tĩ, ag tỹ ki kagtĩg hã ra. Ón kỹ ag tóg Topẽ vĩ kãmén sór tĩ. To ag tóg: “tag to ke vẽ,” he tĩ, ag tỹ ki kagtĩg nỹtĩn kỹ.
Ag jãvo ẽg tóg ki kanhró nỹtĩ, Topẽ tỹ vãsỹ ẽg jyvẽn mũ ẽn há nĩ ti. Ẽg tỹ to jykrén há han kỹ ẽg tóg ti há nĩ vég tĩ.
Topẽ pijé ũ tỹ ti vĩ ki króm mũ ag tugrĩn ẽg jyvẽn ja nĩgtĩ'. Ũ tỹ vẽjykre pãno han mũ ag tugrĩn ke vẽ. Ũ tỹ ge ag vỹ ag panh mré ag mỹnh fi tén tĩ. Jagnẽ kãgtén ag tóg tĩ,
ag prũ tũ fag mré ag tóg nỹ tĩ, fag mén tũ ag mré, jagnẽ mỹ ag tóg ón tĩ, jagnẽ to ag tóg ón tĩ gé. Vẽjykre pãno kar han ag tóg tĩ. Topẽ tỹ nén ũ to: “kórég ti nĩ,” he mũ ẽn han kãn ag tóg tĩ.
Ũ tỹ tag han mũ tũgrĩn tóg ẽg jyvẽn ja nĩ, ẽg tỹ han tũg jé. Ti hã vỹ ẽg mỹ vẽnh vĩ sér tó ja nĩgtĩ'. Ti hã vỹ inh mỹ: “ha vẽnh kar mỹ tónh tĩg,” he ja nĩ'. Topẽ hã ne ti pir mỹ há nĩ'. Jãvo ag tóg ti vĩ tag kato tẽ tĩ.
Ẽg Senhor tỹ Jesus Cristo ne isar han tĩ'. Hã kỹ sóg ti hã mỹ vĩ há han tĩ. Ti hã ne iso jykrén kỹ inh kuprẽg', sỹ ti rãnhrãj han jé. Kỹ tóg vég mũ, sỹ to tar nĩ ti, ti tỹ isar han kỹ.
Sỹ tá krỹg ke tũ vẽ vẽ. Vãsỹ sóg ti mỹ vĩ kónãn ja nĩgtĩ. Ti vóg kónãn ja sóg nĩgtĩ. Hã ra sóg ti ki kagtĩg nĩ ja nĩgtĩ. Hã kỹ tóg inh jagãgtãn, sỹ ti ki rã jé.
Inh jagãgtãn há tãvĩ han tóg, ẽg Senhor ti. Hã kỹ sóg ti ki rã há han. Kỹ sóg ti to há tãvĩ nĩ gé.
Tag vỹ tỹ vẽnh vĩ há nĩ, ha mẽ. Kỹ vẽnh kar tỹ tag to há nỹtĩ ran jé há tĩ vẽ, hã vỹ: “Jesus Cristo vỹ ga kri mur, ti tỹ Topẽ vĩ mranh tĩ ag krenkren han jé,” he mũ. Ti vĩ mranh tĩ ag kar kórég kãfór vỹ tỹ inh nĩ.
Hã kỹ tóg inh jagãgtãn ja nĩ gé. Jesus Cristo tỹ vẽnh kar mỹ ven sór vẽ, ti tỹ Topẽ vĩ mranh tĩ ag jagãgtãn sór mũ ti. Kỹ vẽnh kar tóg inh ve kỹ Topẽ tỹ ag to há nĩ ki kanhró nỹtĩnh mũ. Vẽnh kar vỹ ẽg rĩr krỹg ja tũ venh ke mũ, ẽg tỹ ti ki ge kỹ.
Topẽ hã ne ti pir mỹ tỹ pã'i mág nĩ'. Ti tỹ nén kar han to hã tóg nĩ nĩ. Kỹ tóg ter ke tũ nĩ gé. Ti vég tũ ẽg tóg nĩgtĩ. Ti pir mỹ tóg tỹ Topẽ nĩ. Kỹ ẽg tóg ti hã mỹ vĩ há han ke mũ. Ti mỹ vĩ há han ke tag tóg tũ' henh ke tũ nĩ gé. Hã vẽ.
Timóteo', inh kósin vỹ tỹ ã nĩ. Sỹ ã mỹ ã rãnhrãj tag nĩm vẽ. Vãsỹ ã tóg mẽ ja nĩ, Topẽ vĩ tó tĩ ũ tỹ ã to nén tó ja ẽn ti. Ti vĩ vỹ ã tar han ke mũ. Hã kỹ ã tóg soldado tỹ ti rãnhrãj to vãsãn ri ke han ke mũ, ã rãnhrãj to.
Ti ki rã to krónh ke tũg nĩ. Vẽjykre pãno han sór tũg nĩ. Ũ ag tóg vẽjykre pãno han mãn ja nĩgtĩ. Hã ra ag tóg kykũnh sór ja tũ nĩgtĩ. Hã kỹ ag tóg ti ki rã kar kỹ ti tovãnh ja nĩgtĩ.
Ag kã mĩ ũ vỹ tỹ Himeneu nĩ, Alexandre ti ke gé. Topẽ to é he ag tóg mũ ha ũri, hã kỹ sóg Satanás mỹ ag vin, ti tỹ ag vóg kónãn jé. Ti tỹ ag vóg kónãn kỹ ag hẽn ri ke mũn Topẽ to é he mãn ke tũ nĩ.
Ã tỹ ã tũ ag jyvẽn kỹ ag mỹ: “Topẽ mré vẽmén e han nĩ,” hem nĩ. “Ti mỹ nén ũ kar to vĩm nĩ. Vẽnh kar jagfy vĩm nĩ, ti mré. Ti mỹ nén ũ kar to: há ti nĩ, hem nĩ gé,” hem nĩ, ag mỹ.
Pã'i ag jagfy Topẽ mré vĩm nĩ gé. Kỹ ag tóg jatun mỹ nỹtĩnh mũ. Kỹ ẽg tóg, jatun mỹ ẽg ĩn krẽm nỹtĩn kỹ ẽg rãnhrãj nón mũnh ke mũ gé, ẽg tỹ Topẽ to há nỹtĩn kỹ, ẽg tỹ jagnẽ to há nỹtĩn kỹ ke gé.
Topẽ mỹ tóg sér nĩ, tag ti, ũ tỹ ẽg kren han tĩ ẽn mỹ.
Ti tỹ tag han sór vẽ, ha mẽ: ẽprã ke ag krenkren han sór tóg mũ, vẽnh kar tỹ ti tỹ ki hã tó mũ tag mẽ kãn jé.
Pir ti nĩ, Topẽ ti. Ũ tỹ Topẽ mré ẽg jagfy vĩ mũ ẽn vỹ pir nĩ gé, hã vỹ: ẽg mré ke tỹ Jesus Cristo, he mũ, ũ tỹ ẽg ri ke mur ja ẽn ti.
Ti hã ne vẽnh fẽg', ti tỹ vẽnh kar kygjãm jé. Topẽ tỹ ti mỹ kurã nĩm ja ẽn kã ke ja vẽ. Kỹ vẽnh kar vỹ mẽnh ke mũ, ũri, ũ tỹ ti ve ja ag vĩ ti.
Hã kỹ tóg inh mỹ: “ha vẽnh kar mỹ tónh tĩg,” he ja nĩ. Hã kỹ sóg tó mũ. Ki hã sóg tó mũ. Inh pijé ón mũ'. Fóg ag to tóg inh jẽnẽ, kanhgág ag to ke gé, sỹ ag mỹ vẽnh vĩ há tó jé, ag tỹ Topẽ ki ge jé gé.
Kỹ tá Jesus ki ge kỹ nỹtĩ ag mỹ tóm nĩ, ag tỹ igreja krẽm Topẽ mré vẽmén jé, jagnẽ kóm. Hã ra tóg há tũ nĩ, ũ tỹ ti jykre pãno tovãnh tũ ra ti mré vẽmén kỹ. Ag tỹ ag jũ tovãnh kãn ke vẽ. Tag tóm nĩ ag mỹ.
Kỹ ũn tỹtá fag vỹ ge nỹtĩnh mũ gé, fag tỹ vẽnh mãn kỹ nỹtĩn kỹ. Fag sĩnvĩ han jafã vỹ tỹ fag jykre kuryj nĩ. Kỹ ẽg tóg, fag tỹ Topẽ to há nỹtĩ vég mũ. Ẽg tỹ kur to mỹ'a tunh ke tũ fag nĩ. Fag tỹ kur sĩnvĩ tu kỹ tóg há tĩ. Fag tỹ fag gãnh ki rĩr há han kỹ tóg há nĩ gé.
Fag tỹ kur tỹ jagnẽ kãfór han sór mũ pijé há nĩ', fag gãnh tỹ ke gé. Fag jé vẽjykre kuryj hã tỹ vẽnh sĩnvĩ han.
Ãjag tỹ vẽnh mãn kỹ nỹtĩn kỹ fag jé vẽnh kanhrãn há han. Fag jé mẽ há han, vẽnh kar tỹ fag kóm mẽ há han jé gé.
Ker fag: “ũ tỹtá fi hã vỹ ũn ve ti han, fi hã vỹ ag kãfór nĩ,” hẽ hé'. Mẽ há han jé fag tóg ke mũ,
hã vỹ: “Topẽ tỹ ũn han vén mũ vỹ tỹ Adão ti nĩ, kar kỹ Eva fi,” he mũ.
Kỹ Japo tỹ ũn krĩn kónãn vén mũ vỹ tỹ fi nĩ ja nĩ. Adão pijé'. Fi hã ne Topẽ vĩ mranh vén'. Hã ra tóg fi nón mranh ja nĩgtĩ gé, Adão ti.
Hã ra fag krenkren ke mũ gé, fag krẽ mré hã, ũ tỹtá fag, ag ri kén. Krenkren jé fag ke mũ, fag tỹ Jesus tovãnh tũ nĩn kỹ, fag tỹ ti to há nỹtĩn kỹ, jagnẽ to há ke gé, fag tỹ ti ki ge kỹ nỹtĩn kỹ.
Sỹ ke há vẽ, ha mẽ. Ũ tỹ tỹ igreja to kófa nĩ sór kỹ tóg vẽnh rãnhrãj mág han ke mũ.
Ũ tỹ kygnẽ mẽ tũ vỹ há nĩ, ũ tỹ prũ pir han kỹ nĩ, ũ tỹ nén ũ há to jykrén tĩ, ũ tỹ vẽso jykrén tĩ, ũ tỹ kór há tá ke ag mỹ: “inh ĩn ki nũr kãtĩg,” he tĩ, ũ tỹ ag kanhrãn há han tĩ,
ũ tỹ goj fa kron vãnh, ũ tỹ ti fe tỹ gỹm ke vãnh, ũ tỹ vẽnh kar mỹ komẽr hã vĩ tĩ, ũ tỹ vẽnh kar krĩ kuprã nĩ ve sór tĩ, ũ tỹ riko nĩ sór vãnh,
ũ tỹ ti ĩn krẽm nỹtĩ fag ki rĩr há han tĩ, ũ tỹ ti krẽ jyvẽn há han tĩ, ti krẽ ag tỹ ti kamẽg jé.
Ũ tỹ ti ĩn krẽm nỹtĩ fag ki rĩr há han tũ nĩn kỹ tóg, igreja krẽm ke ag ki rĩr há han ki kagtĩg nĩ gé.
Ũ tỹ Jesus ki rã tãg tóg tỹ, kófa jẽnh ke tũ nĩ ver. Ke tũ nĩ mũ ra tóg inh mỹ ti tỹ: “tỹ sóg ũn mág nĩ,” henh ha mẽ tĩ. Kỹ tóg inh mỹ ti tỹ Japo jykre han ha mẽ tĩ, Japo tỹ ti krĩn kỹ.
Vẽnh kar tỹ igreja to kófa ẽn to vĩ há han kỹ tóg há tĩ, ũ tỹ Jesus ki ge tũ ag mré hã. Kỹ tóg mỹ'ãg ke tũ nĩ, ti tỹ kygnẽg tũ nĩn kỹ. Kỹ tóg Japo jykre han mãn sór ke tũ nĩ gé.
Kỹ igreja to kófa mré rãnhrãj tĩ ũ vỹ nỹtĩ gé. Ũ tỹ ge ag vỹ vẽjykre há han ke mũ gé, vẽnh vĩ pir han kỹ nĩ, goj fa kron vãnh, nén ũ to én ke tũ, riko nỹtĩ sór ke tũ.
Topẽ vỹ ẽg mỹ vẽnh vĩ jẽnẽ, ẽg tỹ ti ki ge jé, ẽg tỹ ti vĩ tag to krónh ke tũ nĩ jé, ẽg tỹ ẽg fe kavénh tũ nĩ jé gé. Ag tỹ ti vĩ tag to tar nỹtĩnh ke vẽ.
Ũ tỹ Jesus ki rã tãg nĩ kỹ tóg ver Topẽ rãnhrãj han ke tũ nĩ, ẽg tỹ ver ti jykre tugnỹm jé.
Kỹ ũ tỹtá tỹ igreja to kófa mré rãnhrãj tĩ fag vỹ ge nỹtĩnh mũ gé. Fag tỹ nén ũ há han kãn kỹ tóg há tĩ, fag tỹ ũ mỹ vĩ kónãn tũ nĩn kỹ, fag tỹ fag rãnhrãj ki rĩr há han kỹ. Kỹ fag tóg Topẽ rãnhrãj han ke mũ.
Hỹ, igreja ki rãnhrãj mũ ag vỹ prũ pir han kỹ nỹtĩnh mũ. Kỹ ag tóg ag krẽ jyvẽn há han ke mũ gé. Kỹ ag tóg ag ĩn krẽm nỹtĩ kar ki rĩr há han ke mũ gé.
Ũn tỹ ge vỹ, jatun mỹ Topẽ rãnhrãj ki rĩr há han ke mũ. Jesus Cristo kãmén to mỹ'ãg ke tũ ti nĩ, fi ke gé. Kỹ tóg Jesus ki ge kỹ nỹtĩ kar mỹ há tĩ.
Ã mỹ sóg vẽnh rá tag han mũ. Hã ra sóg kãnhmar ã ve sór mũ.
Hẽn ri ke mũn sóg kãtĩg vãnh han ke mũ. Hã ra sóg ã mỹ rán mũ. Topẽ vỹ rĩr jẽ. Ti tũ vỹ tỹ ẽg nỹtĩ, ũ tỹ ti ki ge kỹ nỹtĩ ag. Ẽg hã vỹ vẽnh vĩ há hã tó tĩ, Topẽ vĩ to.
Ha vé, Topẽ tỹ ũri ẽg mỹ nén tó mũ tag vỹ tỹ nén ũ há tãvĩ nĩ. Vãsỹ ag tóg mẽ ja tũ nĩ. Ti jykren hã vẽ, ha mẽ: Jesus Cristo vỹ ẽg ri ke mur, ga kri, kỹ Topẽ tóg ti tỹ ũn mág han, tá, ti tỹ jykre kuryj nĩn kỹ. Kỹ tóg ti tỹ jẽgnẽ jafã ag mỹ ti ven. Kỹ ti mré mũ tĩ ag vỹ povo kar mỹ ti tó. Hã kỹ ga kri mũ ag vỹ ti ki ge mũ, Ẽg tỹ Jesus kãmén hã vẽ.
Ha vé, Topẽ kuprĩg vỹ ẽg mỹ nén ũ jagy tó tĩ, ha mẽ. Jesus kãtĩg mãn ke tỹ kakó ẽn kã ũ ag nẽji ti tovãnh ke mũ, ag tỹ vẽnh ó hã kri nĩm jé, Japo tỹ ag kanhrãn mũn ki.
Ũ tỹ tỹ Japo mré ke nĩ hã vỹ ónón tĩ. Hã kỹ ag tóg ũn tỹ ge vĩ jẽmẽ kỹ Jesus tovãnh ke mũ, fag ke gé. Jykre régre han ag tóg tĩ. Ag jykre há tỹ tũ' he ja ag nĩgtĩ, kỹ ag tóg ki kagtĩg nỹtĩ ha. “Vẽnh vĩ há vẽ,” he ag tóg tĩ ha, vẽnh ó to.
“Prũg tũg ra, mén tũg ra,” he ag tóg tĩ. “Tag ko tũg ra,” he ag tóg tĩ gé, Topẽ tỹ nén han ja to. Ẽg tỹ Cristo ki ge há han kỹ, ẽg tỹ ti vĩ kri fi kỹ ẽg tóg ti hã mỹ to vĩ há han ke mũ, vẽjẽn kar to. Kỹ ẽg tóg nén kar konh ke mũ.
Topẽ tỹ nén han mũ kar vỹ há nĩ. Kỹ ẽg tóg ti mỹ: “há ti nĩ, ã tỹ ẽg mỹ vẽjẽn tag ven mũ ti,” he mũ. Kỹ ẽg jatun mỹ konh ke mũ. “Tag konh ke tũ inh nĩ,” henh ke tũ ẽg tóg nĩ.
Topẽ vĩ vỹ nén kar jãnhkri han tĩ. Kỹ ẽg tóg to Topẽ mré vẽmén tĩ gé. Kỹ ẽg tóg jatun mỹ konh ke mũ.
Tag kar tóm nĩ, ẽg mré ke kar ag mỹ. Kỹ ã tóg Jesus Cristo rãnhrãj han há han mũ. Topẽ vĩ vỹ ã mỹ tỹ vẽjẽn ri ke nĩnh mũ. Kỹ ã tóg tỹ tar jẽ, ã tỹ ti jykre mĩ tĩn kỹ. Ki kanhró ã tóg nĩ, Topẽ jykre ti.
Ũ tóg vyr mỹ nén ũ to jykrén sór tĩ, tỹ vẽnh ó han kỹ, Topẽ vĩ ki rán kỹ nĩ tũ ẽn. Tag jẽmẽ sór tũg nĩ. Vẽjykre kuryj hã mĩ tĩg nĩ. Tag hã to tar nĩm nĩ.
Kejẽn ẽg tóg vãkrég tĩ. Ẽg tỹ vãkre to tar nỹtĩn kỹ tóg há sĩ nĩ. Ẽg tỹ jãvo vẽjykre kuryj kar to tar nỹtĩ tag vỹ há tãvĩ nĩ sir. Tag to ẽg tóg mũ há han tĩ, tag ki. Kar ẽg tóg kanhkã tá mũ há han ke mũ gé.
Tag vỹ tỹ vẽnh vĩ há nĩ. Vẽjykre kuryj tỹ vẽnh kar mỹ há nĩ ra tóg há tĩ vẽ.
Vẽjykre kuryj ẽn ve jé sóg inh rãnhrãj to vãsãn mũ. Topẽ hã ki ẽg tóg nén ũ kar vég tĩ. Hã kỹ sóg ti hã to vãsãn mũ. Rĩr ti nĩ, ẽg jóg tỹ Topẽ ti. Ti hã ne ẽg kren han tĩ', vẽnh kar ag, ũ tỹ ti ki ge kỹ nỹtĩ ag, fag mré hã.
Tag kãmén nĩ. Tag to vẽnh kar mỹ: “tag han ra,” hem nĩ.
Kyrũ ã tóg jẽ. Ũ jé ã to é he tũg. Nén kar há ẽn han nĩ, ag tỹ ve jé, ag tỹ ã kóm han sór jé, ã vĩ ri ke ẽn ti, ã tỹ vẽnh kar to há nĩ ri ke, ã tỹ Jesus ki rã kỹ jẽ ri ke, ã tỹ nén ũ jãnhkri han ri ke ke gé.
Inh kãtĩg ke to hã ã tỹ nén han tĩ ẽn han tĩm nĩ ver. Ag mỹ Topẽ vĩ rán to kem nĩ. Ag jyvẽn nĩ. Ag kanhrãn nĩ gé.
Ẽg jyvẽn tĩ ag ne ã mỹ tó', Topẽ tỹ nén to ã tar han ke ti, Topẽ kuprĩg tỹ ag krĩn kỹ, igreja to kófa ag tỹ ag nĩgé tỹ ã kri fi ja ẽn kã.
Ag tỹ ã mỹ nén tó ja ẽn tovãnh tũg nĩ. To jykrén nĩ, to tar nĩm nĩ, vẽnh kar tỹ ã tỹ to tar nĩ ẽn ve jé.
Vẽso jykrén nĩ. Kỹ ã tỹ Topẽ vĩ tỹ ag kanhrãn ke ẽn to jykrén nĩ gé, ã tỹ kygnẽg tũ nĩ jé. Tag to tar nĩm nĩ. Ã tỹ tag han kỹ ã kren ke mũ. Kỹ ũ tỹ ã vĩ mẽg mũ ag vỹ krenkren ke mũ gé.
Ũn sanh há ag mỹ vĩ tar han tũg nĩ. Komẽr hã ag jyvẽn nĩ. Ẽg tỹ ẽg panh mré vĩ ri ke han nĩ. Ã tỹ kyrũ ag jyvẽn kỹ ẽg tỹ ẽg jãvy ag jyvẽn ri ke han nĩ.
Ã tỹ ũn sanh há fag jyvẽn kỹ ẽg tỹ ẽg mỹnh fi jyvẽn ri ke han nĩ. Ã tỹ tytãg fag jyvẽn kỹ ẽg tỹ ẽg ve fi jyvẽn ri ke han nĩ. Ã tỹ fag jyvẽn kỹ vẽnh ki rĩrm nĩ, ã tỹ fag to én tũ nĩ jé.
Ũ fag mén vỹ ter, hã ra tóg tũ tĩ, ũ tỹ fag ki rĩr ke ti. Ẽn fag ki rĩrm nĩ.
Ũn mén ter ja ũ fi krẽ vỹ nỹtĩ, fi krẽ'krẽ mré hã. Kỹ fi krẽ hã vỹ fi ki rĩr ke mũ'. Ag tỹ tỹ gĩr nỹtĩ mũn kã fi tóg ag jẽ'ỹn ja nĩgtĩ. Kỹ ag tóg vẽnh kaja jé fi jẽ'ỹn mũ ha. Topẽ jykren hã vẽ.
Hã ra ũn mén ter ja ũ fi vỹ krẽ tũ nĩ. Kỹ ũ tỹ fi jẽ'ỹn ke tóg tũ tĩ. Kỹ Jesus ki ge kỹ nỹtĩ kar ag vỹ fi jẽ'ỹn ke mũ. Fi tỹ nén ũ ve sór kỹ fi tóg Topẽ hã mré vẽmén ke mũ, ti hã mỹ nén ũ kar to vĩ kỹ. Fi tỹ tag to krónh kenh ke tũ vẽ, kurã mré hã, kuty mré hã ke gé.
Fi tỹ hã ra ag to kanhir sór kỹ fi tóg vẽjykre pãno han mũ. Kỹ fi tóg tĩg kónãn ke mũ.
Tag tóm nĩ, fag mỹ, fag tỹ tỹ prãnh ke tũ nĩ jé.
Hã ra ag kã mĩ ũ tóg kejẽn ti mré ke fag ki rĩr tũ nĩ. Ẽn vỹ Jesus ki rã tovãnh ja nĩ. Kórég tãvĩ ti nĩ, tag ti. Ũ tỹ Jesus ki rã ja tũ kórég kãfór ti nĩ.
Tá ũn mén ter ja fag vỹ fag jiji ránrán sór mũ, fag tỹ igreja ki rĩr jé. Ũn sanh há fag jiji hã rán nĩ, ũ tỹ 60 (ke) anos kãfór nỹtĩ fag, ũn mén pir han kỹ nỹtĩ ja fag.
Ã tỹ ũn jiji rán ke mũ fi jykren hã vẽ, ha mẽ. Fi mỹ fi krẽ ki rĩr há han ja nĩ'? Fi mỹ fi ĩn krẽm Topẽ tũ ag ki rĩr há han ja nĩ'? Fi mỹ ũn vẽsỹrénh mũ fag jagãgtãn ja nĩ'? Fi mỹ nén ũ há kar to tar nĩ?' Kỹ fi jiji rán nĩ.
Ũn mén ter ja ũ fi vỹ sanh há tũ nĩ ver. Kỹ fi jiji rán tũg nĩ. Ũ to én kỹ fi tóg Cristo tovãnh kỹ mén sór mũ, ha vem nĩ.
Kỹ tóg vẽnh mỹ tĩnh mũ. Fag tỹ fag jiji rán kar kỹ fag mén mãn ke tũ nĩ ha. Cristo tũ hã ki rĩr jé fag ke mũ ha.
Kỹ tytãg fag jiji rán tũg nĩ. Jãvo fag tóg rãnhrãj mẽ kã ĩn kar mĩ pasa' he sór mũ, ha vem nĩ. Kỹ fag tóg fagrĩnh mỹ vẽmén ke mũ gé sir. Nén tó vãnh tó jé fag tóg ke mũ gé. Kỹ tóg há tũ nĩnh mũ.
Hã kỹ tóg há tĩnh mũ, fag mén mãn kỹ. Fag tỹ fag krẽ ve kỹ tóg há tĩ. Fag tỹ fag ĩn ki rĩr há han kỹ tóg há tĩ gé. Kỹ tóg ũ tỹ ẽg mỹ fag to vĩ sór mũ ra vẽnh mỹ tĩnh mũ, ha vem nĩ.
Ha vé, ũ fag vỹ Cristo tovãnh huri, ũn mén ter ja tytãg ũ fag. Kỹ fag tóg Satanás jykre han mũ sir. Kỹ tóg kórég nĩ.
Tá ke ũ ĩn krẽm ũn mén ter ja ũ fi vỹ jẽ. Kỹ fag hã vỹ fi jẽ'ỹn ke mũ. Fag tỹ fi mỹ: “Jesus ki ge kỹ nỹtĩ ag tỹ ã jẽ'ỹn kỹ tóg inh mỹ há tĩnh mũ vẽ,” henh ke tũ vẽ. Jesus ki ge kỹ nỹtĩ ag vỹ ũn mén ter ja tỹ ge hã ki rĩr ke mũ, hã vỹ: ũn kanhkã tũ, ũn krẽ tũ, he mũ.
Tá ke ag kã mĩ ũ tóg tỹ kófa nỹtĩ, igreja to, fag ke gé. Kỹ ag kã mĩ ũ tóg igreja ki ke ag kanhrãn tĩ, Topẽ vĩ tỹ, kỹ ag tóg to krónh ke tũ nĩgtĩ. Tag ag vỹ ẽg mỹ tỹ ũn mág nỹtĩ. Ag tỹ igreja krẽm ũn kanhrãn tĩ ag jé ag mỹ kajãm mág, fag mỹ ke gé.
Tag vỹ rán kỹ nĩ, ha mẽ: “monh tỹ ẽkré ki rãnhrãj kỹ ti jẽnky tógfĩn tũg nĩ. Ti jẽn kamẽg tũg nĩ,” he ja tóg nĩ. Kỹ tag vỹ rán kỹ nĩ gé: “ũn rãnhrãj mũ ẽn tóg ti kaja venh ke mũ,” he ja tóg nĩ gé. Ti tỹ ẽg tỹ Topẽ vĩ tó tĩ ag mỹ kajãm ke to ken hã vẽ, ẽg tỹ Jesus ki ge kỹ nỹtĩn kỹ.
Ũ tóg kejẽn ã mỹ igreja to kófa jykre kórég tó sór mũ. Ũn régre ag tỹ ti jykre kórég ve kỹ ã mỹ tó kỹ ag vĩ jẽmẽm nĩ. Ũn pir vĩ jẽmẽ sór tũg nĩ.
Kófa ũ tỹ kygnẽ kỹ vẽnh kar rĩnve ti jyvẽn nĩ, vẽnh kar tỹ ti mré ẽg tỹ kygnẽg tĩ ẽn kamẽg jé, fi mré hã ke gé.
Tag han ra, ha mẽ. Ker han tũg hẽ'. Topẽ vỹ ã tỹ nén han mũ vég tĩ, Jesus Cristo ti ke gé, Topẽ tỹ jẽnẽ jafã ag ke gé. Ũ to: “ti tỹ iso há nĩn kỹ sóg ti mỹ vĩ tar han sór tũ nĩ, ti tỹ kygnẽ ja ra,” he sór tũg nĩ. Ge ra ti jyvẽn tar han nĩ.
Kỹ kãnhmar ũ mỹ: “Topẽ rãnhrãj tag han jé ã tóg ke mũ,” he sór tũg nĩ gé. Ti tỹ Topẽ vĩ mranh ja ẽn tovãnh kãn ja tũ nĩn kỹ ã tóg ti mré mranh mũ, ti tỹ ti rãnhrãj tovãnh kỹ. Kỹ vẽso jykrén nĩ gé, ã jãnhkri kar jẽ jé.
Goj tãvĩ kron sór tũg nĩ. Kaga mẽ ã tóg nĩ. Hã kỹ sĩn kỹ vinho kron nĩ. Ã mỹ vẽnh kagta vẽ.
Ũ ag tóg Topẽ vĩ mranh pẽ han tĩ, kỹ vẽnh kar tóg ag vég tĩ. Topẽ vỹ ag vóg kónãn ke mũ, ag tỹ ti vĩ mranh pẽ han to. Ũ ag tóg vẽnh péju kỹ mranh tĩ. Ag tỹ Topẽ vĩ mranh mũ ẽn vỹ vẽnh ven ke mũ gé kejẽn, ha vem nĩ.
Ge ti nĩ gé, vẽjykre há mré. Vẽnh kar vỹ vég mũ, ũ tỹ vẽjykre há han mũ ti. Kejẽn ũ tóg nén ũ há han tĩ, hã ra tóg vẽnh péju kỹ han tĩ. Vẽnh ven jé tóg ke mũ gé, ti tỹ Topẽ vĩ mranh ja ti.
Tá ke ag kã mĩ ũ tóg tỹ patrão camarada nỹtĩ. Kỹ ũ ag patrão vỹ Cristo ki kagtĩg nĩ. Ag jé ag patrão tũ ki rĩr há han. Kỹ ũ tóg ẽg to vĩnh ke tũ nĩ, Topẽ to, ag tỹ vẽjykre há han kỹ.
Ũ ag patrão vỹ Cristo ki rã kỹ nĩ. Kỹ ag jé ti to é he tũg. Ti tỹ ẽg mré Jesus ki rã kỹ Jesus vỹ ti to há nĩ. Kỹ tóg ũn vẽsỹrénh mũ ag jagãgtãn tĩ, ag patrão ti. Kỹ tóg há tĩ, ti camarada ag tỹ ti tũ ki rĩr há tãvĩ han kỹ. Tag tóm nĩ, vẽnh kar mỹ. Tag tỹ ag jyvẽn nĩ.
Ũ tóg vyr mỹ jykrén kỹ nén ũ tó sór tĩ. Topẽ vĩ rán kỹ nĩ ẽn tó sór tũ tóg nĩgtĩ. Ẽg Senhor tỹ Jesus Cristo tỹ nén tó mũ ẽn tovãnh kỹ tóg nĩ ha, vẽnh vĩ há ẽn, Topẽ jykre ẽn.
“Ũn mág vỹ tỹ inh nĩ,” he tóg tĩ. Hã ra tóg jykre tũ nĩ. Kaga ti nĩ, krĩ vẽnh mỹ ti nĩ. Hã kỹ tóg fagrĩnh mỹ vĩ tĩgtĩ. Ti vĩ tugnĩn jagnẽ tũ ki vẽ'ĩ vỹ kutẽ tĩ, jagnẽ to jũ ke gé, jagnẽ to vĩ kónãn, jagnẽ to jykrén kónãn,
jagnẽ mỹ féfén ke gé. Krĩ tũ nỹtĩ ve ag nĩ. Vẽnh vĩ há ki kagtĩg ag nỹtĩ. Kỹ ag tóg ón kỹ Topẽ kãmén to rikon sór nỹtĩ.
Hỹ, Topẽ to ẽg riko nỹtĩnh mũ, ẽg tỹ ẽprã rikon sór tũ nỹtĩn kỹ.
Ha vé, ẽg mur mũ kã ẽg tóg tỹ nén ũ tũ mur, kỹ ẽg tóg ẽg ter kỹ ẽg tỹ nén kar tovãnh kỹ tĩg mũ gé.
Kỹ tóg há tĩ, ẽg tỹ ũri vẽjẽn mré ẽg kur ven kỹ, tag tãvĩ.
Ẽg tỹ riko nỹtĩ sór kỹ tóg inh mỹ ẽg tỹ Topẽ vĩ mranh ha mẽ tĩ. Kãnhmar ẽg tóg nén ũ to én', nén ũ to én' he tĩ, kỹ tóg inh mỹ tag tỹ ẽg kókén ha mẽ tĩ. Kỹ ẽg tag to nũgme ki vár ke mũ. Pijé há nĩ'.
Ẽg tỹ jãnkamy mág to én kỹ ẽg tóg nén ũ kórég kar han sór tĩ. Vẽjykre kórég vẽ. Tag to ũ ag tóg Jesus ki rã tovãnh huri, kỹ ag tóg vẽsỹrénh mũ ha, ag tỹ jãnkamy mág to há nỹtĩ tugnĩn.
Ag jãvo ã hã vỹ tỹ Topẽ tũ nĩ. Kỹ vẽjykre kórég tag tovãnh kãn. Ã tỹ nén han ken hã vẽ, hã vỹ: vẽjykre kuryj, he mũ, Topẽ kamẽg mũ, ti ki rã kỹ tĩ, vẽnh kar to há nĩ, he mũ, komẽr hã vĩ, he mũ gé.
Ẽg tỹ ti ki rã kỹ ẽg tóg ti jykre to vãsãn ke mũ, ẽg tỹ ka kunũnh sór kỹ to vãsãn ri ke. To tar nĩm nĩ, ã tỹ ẽg rĩr krỹg ja tũ ve jé. Tag hã to tóg ã jé prẽr, Topẽ ti. Kỹ ã tóg vẽnh kar mỹ tó ja nĩ gé, kurã ẽn kã. Ũn e ag vỹ ã vĩ ẽn mẽgmẽ. Kỹ to tar nĩm nĩ.
Sỹ ã jyvẽn sór vẽ, kỹ Topẽ vỹ mẽnh mũ. Ti hã ne nén kar rĩnrĩr han tĩ'. Kỹ Jesus Cristo vỹ inh vĩ mẽnh mũ gé. Ti hã ne vẽnh kãmén há han', pã'i tỹ Pôncio Pilatos ẽn mỹ.
Sỹ tag tó sór vẽ, ã mỹ, ha mẽ: ã rãnhrãj ki rĩr há han nĩ. To krónh ke tũg nĩ. To kygnẽ sór tũg nĩ gé. Tag han kỹ ẽg Senhor tỹ Jesus Cristo tỹ vỹn ke ẽn jãvãnh nĩ.
Ti kurã ki Topẽ vỹ ti mỹ: “ha tĩg,” henh ke mũ. Topẽ vỹ ti pir mỹ tỹ nén ũ kar kri ke nĩ. Kỹ ẽg tóg ti hã mỹ vĩ há han ke mũ. Pã'i kar kri tóg tỹ pã'i nĩ. Ũn mág kar kri tóg tỹ ũn mág nĩ.
Ti hã ne ti pir mỹ ter ke tũ nĩ'. Ti hã ne jẽngrẽ kã kã nĩ nĩ'. Tá ẽg jun ke tũ nĩ. Ẽprã ke ũ vỹ ti ve ja tũ nĩ gé. Kỹ ẽg tóg ti venh ke tũ nĩ gé. Ti hã ne tỹ ũn mág nĩ'. Ti hã ne tar nĩ'. Tũ' henh ke tũ ti nĩ, ti tỹ tỹ ũn mág nĩ ti. Hã vẽ.
Ẽprã ũn riko ag mỹ tóm nĩ, ag tỹ vẽso: “tỹ inh ũn riko pẽ nĩ,” he tũ nĩ jé. Ag riko vỹ kãnhmar tũ' henh ke mũ. Ag jé Topẽ hã ki nén ũ kar ve sór. Ti hã vỹ ẽg mỹ nén ũ kar nĩm tĩ, ẽg fe tỹ mrin ken jé.
Ũn riko ag jé vẽjykre kuryj han. Ag jé ag tũ tỹ vẽnh kãpãm. Ag jé ũn jagãgtar ag jagãgtãn to krónh ke tũg.
Ag tỹ nén ũ há kar han kỹ ag tóg kanhkã tá riko nỹtĩnh mũ. Kanhkã tá ag tóg ag tũ vin han ke mũ. Kỹ ag tóg ẽg rĩr krỹg ja tũ venh ke mũ gé. Ã tỹ ẽprã ũn riko ag mỹ tónh ken hã vẽ.
Timóteo', ã tỹ Topẽ vĩ mẽ ja ẽn kã jatun tũg nĩ. Ki króm nĩ, to jykrén kỹ. Ũ ag tóg fagrĩnh mỹ vẽmén mág han sór tĩ. Ón kỹ ag tóg: “vẽnh vĩ há vỹ jagnẽ kato tẽ tĩ,” he tĩ. Hã ra ag tóg fagrĩnh mỹ vĩ tĩ. Ag vĩ mẽ sór tũg nĩ.
“Ki kanhró ẽg nỹtĩ,” he ag tóg tĩ. Hã ra ag tóg Topẽ ki rã tovãnh huri. Kórég ag nỹtĩ. Topẽ mỹ sóg to vĩ tĩ, ti tỹ ãjag tỹ ti to tar han jé. Hã vẽ.
Paulo tỹ rá vẽ. Topẽ ne inh fẽg', isỹ tỹ Jesus Cristo apóstolo jẽ jé. Inh mỹ tóg tó, isỹ vẽnh kar mỹ ẽg tỹ Jesus Cristo tugrĩn rĩnrĩr nỹtĩnh ke tag tó jé. Topẽ tỹ ẽg mỹ nén han sór mũn hã vẽ.
Isỹ inh kósin tỹ Timóteo mỹ rán hã vẽ, isỹ ũ to há tãvĩ nĩ ẽn mỹ. Ẽg jóg tỹ Topẽ mỹ sóg to vĩ tĩ, ti tỹ ã tar han jé, ti tỹ ã jagãgtãn jé, ti tỹ ã krĩ kuprãg jé ke gé.
Topẽ mỹ sóg vĩ há han tĩ. Ti hã mỹ sóg rãnhrãj tĩ, inh jógjóg ve ag ri kén. To kygnẽ sór vãnh inh nĩgtĩ. Ã tó sóg tĩ, sỹ Topẽ mré vẽmén kỹ. To krónh ke tũ inh nĩgtĩ, kurã kar ki.
Isĩg kỹ ã tóg fỹ ja nĩ. Hã mĩ sóg ẽkrég tĩ. Hã kỹ sóg ã ve sór tãvĩ nĩ, inh fe tỹ mrin ke jé.
Jesus ki rã há han kỹ ã tóg nĩ, ã vóvó tỹ Lóide fi ri ke, ã mỹnh tỹ Eunice fi ri ke. Ki kanhró sóg nĩ.
Hã kỹ sóg ã jyvẽn sór mũ. Topẽ vỹ ã mỹ vẽnh rãnhrãj nĩm, isỹ inh nĩgé tỹ ã kri fi ja nĩn kỹ. Ẽn to tar nĩm nĩ.
Topẽ vỹ ẽg mỹ ti kuprĩg jẽnẽ, ẽg kanẽ jur tũ nĩ jé, ẽg tar nỹtĩ jé, ẽg tỹ jagnẽ to há nỹtĩ jé, ẽg tỹ vẽso jykrén jé.
Hã kỹ ẽg Senhor to mỹ'ãg tũg nĩ. Ti kãmén nĩ. Kỹ inh kãmén nĩ gé, isỹ ti tugnĩn se kỹ jẽ tag ti. Kỹ ã tỹ ti tugrĩn vẽsỹrénh ke tag kamẽg tũg nĩ gé, inh mré. Topẽ vĩ to ẽg vẽsỹrénh tĩ. Hã ra Topẽ tóg to ẽg tar han tĩ.
Ti hã ne ẽg kren han'. Ti hã ne ẽg kuprẽg', ẽg tỹ tỹ ti tũ nỹtĩ jé. Ẽg tỹ vẽsóg ki to vãsãn pijé'. Ti hã ne to jykrén'. Kỹ tóg ẽg jagãgtãn kỹ ẽg kuprẽg, Jesus Cristo tugrĩn. Nén kar han ke to hã tóg tag to jykrén ja nĩgtĩ.
Kỹ tóg ũri hã ẽg mỹ tó, ti tỹ ẽg kren han tĩ tỹ Jesus Cristo jẽnẽn kỹ. Ti hã vỹ ẽg ter pẽ han ke tag tỹ tũ' hé. Kỹ tóg ẽg rĩnrĩr han mũ sir, ẽg tỹ ẽg rĩr krỹg ja tũ ve jé sir, ẽg tỹ ti vĩ sér kri fi kỹ.
Kỹ tóg inh mỹ: “vẽnh kar mỹ inh vĩ tónh tĩg,” he ja nĩ gé, sỹ tỹ ti apóstolo jẽ jé, sỹ ti vĩ tỹ vẽnh kar kanhrãn jé.
Hã kỹ sóg se kỹ jẽ ha. Hã ra sóg mỹ'ãg ke tũ nĩ. Ti ki rã kỹ sóg jẽ ha. Ti ki kanhró sóg nĩ. Nén ũ kar to tóg tar nĩ. Hã kỹ tóg inh ki rĩr há han ki kanhró nĩ gé, sỹ ti mỹ vẽnh fẽg kỹ, isỹ kurã tỹ ẽgno pétẽm há han jé.
Isỹ nén tỹ ã kanhrãn ja ẽn kã jatu tũg nĩ. Vẽnh vĩ há vẽ, sỹ ã mỹ nén tó ja ti. Tag ki króm kỹ inh ri kén kãmén nĩ. Ti ki rã to tar nĩm nĩ, vẽnh kar to há nĩm nĩ gé. Jesus Cristo tỹ nén han ja ẽn ri ke han nĩ.
Ti tỹ ã mỹ vẽnh rãnhrãj nĩm ja ẽn ki rĩr há han nĩ, ũ tỹ Topẽ vĩ tỹ ũ han tũ nĩ jé. Topẽ kuprĩg vỹ ẽg kã ki ẽmã nĩ. Ẽn vỹ ã tar han ke mũ, ã tỹ ti vĩ tó há han ke to.
Ha vé, ga tỹ Ásia tá ke kar ag vỹ isovãnh kãn, Fígelo ke gé, Hermógenes ke gé. Tag mẽ ã hỹn huri.
Topẽ mỹ sóg to vĩ tĩ, ti tỹ Onesíforo mré ke fag jagãgtãn jé, ũn tũg mũ ẽn ti. Iso há tãvĩ ja ti nĩgtĩ. Iso mỹ'ãg ja tũ ti nĩgtĩ, ise kỹ jẽ hã ra.
Ti tỹ ẽmã tỹ Roma tag ki jun kỹ tóg inh jãvãnh tãvĩ han ja nĩ. Kỹ tóg kejẽn inh ve ja nĩ.
Éfeso tá tóg inh ki rĩr há han ja nĩgtĩ gé. Kỹ ẽg Senhor hỹn ti jagãgtãn ke mũ, ti tỹ kurã tỹ ẽgno kã ti kren han jé. Kỹ tóg inh mỹ sér tĩnh mũ.
Inh kósin', Jesus Cristo ne ã tar han ke mũ', kỹ krónh ke tũg nĩ.
Inh vĩ mẽ ã, sỹ ũn e ag kanhrãn kỹ. Tag tóm nĩ gé, inh kóm, ũ tỹ krónh ke tũ ag mỹ.
Ẽg tỹ Jesus tugrĩn vẽsỹrénh ke to tar nĩm nĩ inh mré, Timóteo'. Jesus Cristo soldado ri ke ẽg nỹtĩ.
Soldado jykre tag to jykrén nĩ. Ag pijé vyr mỹ jykrén tĩ'. Ag pã'i vĩ ki hã han ag tóg tĩ, ti tỹ ag to há nĩ jé. Hã kỹ ag tóg vyr mỹ gỹj ve sór tũ nĩgtĩ.
Kỹ ũ tỹ corrida han mũ ag jykre to jykrén nĩ gé. Corrida to vẽjykre ẽn hã han ag tĩ, ag tỹ gỹjỹ he jé. Ag ri ke han nĩ, Timóteo'.
Kỹ ẽpỹ ki rĩr tĩ ag vỹ rãnhrãj mág han tĩ gé, hã kỹ ag tóg krãn kỹ ti kanẽ ko tĩ. Ag ri kén ã tóg venh ke mũ gé, ã tỹ nén ve sór mũ ti, ã rãnhrãj to, ha vem nĩ.
Tag to jykrén há han nĩ, sỹ ã mỹ tó mũ tag to. Kỹ ẽg Senhor vỹ ã tỹ to jykrén há tãvĩ han ke mũ sir.
Jesus Cristo mĩ ẽkrén nĩ. Ti ter kar kỹ tóg rĩr mãn. Ti jógjóg ve vỹ tỹ Davi ja nĩgtĩ. Hã tó sóg tĩ, ti kãmén kỹ.
Hã kỹ sóg se kỹ jẽ, ferro tỹ mỹr. “Ti hỹn tỹ ũn jykre pãno nĩ,” he ag tóg tĩ iso. Hã kỹ ag tóg ferro tỹ isé. Hã ra Topẽ vĩ pijé se kỹ nĩ nĩ'. Tã mĩ tóg tĩ ha.
Hã kỹ sóg ise kỹ jẽ hã ra ti to tar nĩ, Topẽ tỹ ũn kuprẽg mũ ag jagfy, ag krenkren jé, ag tỹ Jesus Cristo ki ge tugrĩn kanhkã tá junjun jé.
Vẽnh vĩ há vẽ, tag ti, ha mẽ: ẽg tỹ ti tugrĩn kãgter mũ ra ẽg tóg ti mré rĩnrĩr mãn ke mũ gé.
Ẽg tỹ ti tugrĩn nén ũ jagy kar to tar nỹtĩn kỹ ẽg tóg ti mré tỹ ũn mág nỹtĩnh ke mũ gé. Ẽg tỹ ti tovãnh kỹ tóg ẽg tovãnh ke mũ gé.
Ẽg tỹ ti to krónh ke tĩ ra tóg ẽg to krónh kenh ke tũ nĩ jãvo. Ti pijé ón tĩ', hã kỹ tóg ẽg to krónh kenh ke tũ nĩ.
Tag tóm nĩ, vẽnh kar mỹ. Tỹ ag jyvẽn nĩ, kỹ ag jyvẽn tar han nĩ gé. Topẽ vỹ ã vĩ mẽnh mũ. Ag mỹ: “ẽg kato tẽ ag vĩ kafãn sór tũg nĩ,” hem nĩ. “Jagnẽ vĩ kafãn pijé ẽg tar han mũ'. Ũ tỹ tag mẽ kỹ tóg krónh ke sór mũ,” hem nĩ ag mỹ.
Vãsãn ra, Topẽ tỹ ã rãnhrãj to: “há ti nĩ,” he jé, ã tỹ ã rãnhrãj to mỹ'ãg tũ nĩ jé. Topẽ vĩ to vãsãn nĩ, ã tỹ ki kanhrãn há han jé, ã tỹ vẽnh kar mỹ tó há han jé gé.
Ũ tỹ kanhir kỹ nén ũ kórég tó kỹ jẽmẽ sór tũg nĩ. Ũ tỹ ge ag vỹ Topẽ to kórég tãvĩ nỹtĩ. Kỹ ag vĩ vỹ ag kókén ke mũ, kỹ tóg ag jykre pãno pẽ han mũ.
Vẽnh vĩ tỹ ge vỹ ẽg kar kókén ke mũ, komẽr hã, ti tỹ vẽnh kar kri rũm ken kỹ. Vẽnh kaga kórég tỹ vẽnh kar kri rũm ke ri ke ti nĩ. Ũ tỹ vẽnh vĩ tỹ ge han mũ vỹ tỹ Himeneu nĩ gé, Fileto ke gé.
Tag ag vỹ ónón tĩ, Topẽ vĩ to. “Rĩr mãn ri ke han ẽg huri, ẽg tỹ Cristo ki gen kỹ. Hã kỹ ẽg rĩnrĩr mãn ke tũ nĩ ha, ẽg ter kar kỹ, Jesus kãtĩg mãn kỹ,” he ag tóg tĩ. Ag tỹ tag tó kỹ ag tóg ũ ag tỹ Jesus to krónh ke han tĩ. Kỹ ag tóg Cristo tovãnh mũ, ag tugrĩn.
Ẽg tỹ ĩn han kỹ ẽg tóg ti nũna ẽn tar han tĩ. Ẽn ri ke ti nĩ, Topẽ jykre ti. Kỹ tóg tũ' henh ke tũ nĩ, ũ ag tỹ ón kỹ to vĩ mũ hã ra. Ẽg tỹ ti ki ge kỹ nỹtĩn kỹ tag vỹ ẽg to rán kỹ nĩ, ha mẽ: “ẽg Senhor vỹ ti tũ ag ki kanhró nĩ,” he tóg mũ. Kar kỹ tóg: “vẽjykre pãno tovãnh kãn ra, ãjag tỹ: inh Senhor vỹ tỹ ti nĩ, Jesus ti, he jé,” he mũ.
Ha vé, ĩn mág krẽm kukrũ vỹ e nỹtĩ. Ũ vỹ ouro tỹ há nỹtĩ. Ũ vỹ prata tỹ há nỹtĩ. Kỹ ũ vỹ ka tỹ há nỹtĩ gé. Ũ vỹ go'or tỹ há nỹtĩ gé. Kukrũ há vỹ tỹ vẽjẽn né nĩ, kỹ ũn kórég vỹ tỹ vãfár né nĩ gé.
Kỹ tóg ge nĩ. Ũ tỹ kanhir kỹ nén ũ kórég tó (ka)mẽ ẽn ag vỹ kukrũ kórég ri ke nỹtĩ. Hã kỹ Topẽ tóg ag mỹ: “inh rãnhrãj han ra,” henh ke tũ nĩ sir. Ẽg tỹ ti kórég tovãnh kãn kỹ ẽg tóg kukrũ há ri ke nỹtĩ. Kỹ Topẽ tóg ẽg mỹ: “inh rãnhrãj han nĩ,” henh ke mũ gé sir.
Kyrũ ag vỹ nén ũ kar to én (ka)mẽ nỹtĩ. Ẽn tovãnh kãn nĩ. Vẽjykre há hã mĩ tĩg sórm nĩ. Jesus ki rã há han nĩ. Vẽnh kar to há nĩm nĩ. Krĩ kuprã nĩm nĩ, ũ tỹ tỹ ẽg Senhor mré ke ag to, ũn jãnhkri ag to, vẽnh kar to ke gé.
Ũ ag tóg ón kỹ: “Topẽ hỹn tag tó sór mũ, ti tỹ ẽn tó kỹ,” he sór tĩ. Topẽ tỹ nén tó vãnh ẽn tó sór ag tóg tĩ. Tag tugrĩn jagnẽ to jũ tóg kutẽ tĩ. Hã kỹ ag mré to jykrén sór tũg nĩ.
Ũ tỹ Topẽ mỹ rãnhrãj tĩ jé vẽnh kar to há nĩ. Ti tỹ kãnhmar ag to jũn kỹ tóg kórég nĩ. Ti tỹ komẽr hã vĩ kỹ tóg há tĩ, ag kanhrãn jé, vẽnh kar to fe há nĩn kỹ.
Ũ tóg ti vĩ kafãn sór mũ. Ẽn mỹ ã tóg vĩ há han ke mũ. Komẽr hã ã tóg ag mỹ Topẽ vĩ tónh ke mũ, Topẽ tỹ ag jagãgtãn jé, ag tỹ ag jykre pãno tovãnh kỹ vẽnh vĩ há hã nón mũ jé.
Kỹ ag krĩ há nỹtĩnh mũ. Japo tũ vỹ tỹ ag nỹtĩ ja nĩgtĩ, ti tỹ ag sigse ja nĩn kỹ, ag tỹ ti rãnhrãj han jé. Ag tỹ ti tovãnh kỹ Topẽ tóg ag krenkren han ke mũ. Kỹ tóg ag tỹ Japo jykre tag to vẽnh nenh to ag tar han ke mũ, ẽg ke gé. Kỹ tóg há tĩ.
Ga tỹ tũ' henh ke to hã ẽg tóg nén ũ jagy ve kãn ke mũ. Vẽnh kar tỹ vẽjykre pãno han mũ ve jé ẽg tóg ke mũ.
Ag jykre hã han sór jé ag tóg ke mũ. Nén ũ kar to én jé ag tóg ke mũ, ag riko nỹtĩ jé. Jagnẽ to vĩ kónãn jé ag tóg ke mũ. Ag panh vĩ ki hã han ke tũ ag tóg nĩ. “Kórég ti nĩ,” he jé ag tóg ke mũ, ũ tỹ ag mỹ nén ũ há nĩm mũ ra. Topẽ to ag é henh ke mũ gé.
Jagnẽ to kórég ag nỹtĩnh mũ, ag krẽ to ke gé. Jagnẽ mỹ vẽnh pãte fón ke tũ ag nĩ gé. Jagnẽ to ag ónón ke mũ. Vẽso jykrén ke tũ ag tóg nĩ. Ag tỹ ũ vóg kónãn kỹ tóg ag mỹ sér tĩnh mũ. Vẽjykre há kato tẽ jé ag tóg ke mũ.
Ag régre ag vatánh tá ag tóg ag to vĩ kónãn ke mũ gé. Ũ tỹ ag jykre kórég to ag vóg kónãn ke tag kamẽg ke tũ ag nĩ. Vẽso ag tóg: “vẽnh kar kãfór vỹ tỹ inh nĩ,” henh ke mũ gé. Ag tỹ Topẽ to há nỹtĩnh ke vẽ vẽ. Hã ra ag tóg ag tỹ nén to én mũ ẽn hã han sór ke mũ.
Ón kỹ ag tóg Topẽ to há nỹtĩ ve nĩnh mũ, hã ra ag tóg ti jykre han sór ke tũ nĩ. Ti tỹ ẽg tar han tĩ tag vỹ ag mỹ há tũ nĩnh mũ. Ũ tỹ ge ag tovãnh nĩ, vỹ.
Ag kã mĩ ũ ag vỹ ĩn kar mĩ mũnh mũ. Kỹ ag tóg ũn tỹtá kórég fag mré vẽmén sór ke mũ, ũ tỹ Topẽ vĩ mranh tĩ fag, ũn én (ka)mẽ fag.
Ón kỹ fag tóg vẽnh kanhrãn to tar nỹtĩnh mũ. Hã ra fag tóg vẽnh vĩ há ki kagtĩg nỹtĩ. Hã kỹ fag tóg ag tỹ fag mỹ nén tó mũ ki hã han mũ.
Ũ tỹ fag mré vẽmén mũ ẽn ag vỹ Topẽ vĩ kato tẽ nỹtĩ, vẽnh vĩ há ẽn kato. Vãsỹ Janes vỹ Moisés vĩ kato tẽ ja nĩgtĩ, Jambres ti ke gé. Ẽn ag ri ke ag nỹtĩ. Topẽ vĩ kato tẽ ag tóg tĩ. Ón kỹ ag tóg Jesus ki ge kỹ nỹtĩ ve nĩ, ag tỹ ón kỹ ti vĩ tón kỹ.
Hã ra ũn e vỹ ag vĩ kri finh ke tũ nĩ, ha vem nĩ. Vẽnh kar vỹ ag krĩ tũ tag venh ke mũ, ha vem nĩ. Janes mré Jambres ri ke han jé ag tóg ke mũ. Vẽnh kar vỹ ag krĩ tũ ki kanhró ja nỹtĩgtĩ gé.
Ag jãvo ã tóg inh vĩ kri fig tĩ, Timóteo'. Isỹ nén han mũ ẽn ri ke han ã tóg tĩ. Isỹ nén ve sór mũ ẽn ve sór ã tóg tĩ gé. Isỹ Jesus ki rã ri ke han ã tóg tĩ gé. Isỹ komẽr hã vĩ ri ke han ã tóg tĩ gé. Isỹ vẽnh kar to há nĩ ri ke han ã tóg tĩ gé.
Ag tỹ inh vóg kónãn ve ja ã nĩ gé, isỹ nén ũ jagy vég tĩ ẽn ti. Inh vóg kónãn tỹ hẽn ri ke han ja ag tóg nĩ, Antioquia tá, Icônio tá, Listra tá ke gé. Ter kren pẽ han inh, tá. Hã ra ẽg Senhor tóg ijy nĩgãn.
Ha vé, ẽg tỹ Jesus Cristo jykre mĩ mũn kỹ ẽg kar tóg ag tỹ ẽg vóg kónãn venh ke mũ.
Ẽg jãvo ũn jykre pãno ag vỹ komẽr hã vẽjykre pãno han kãn kỹ nỹtĩ, ũn ónón mũ ag ke gé. Ũ ag lograr (ke) he ag tóg tĩ, hã ra ag tóg ag lograr (ke) he tĩ gé, vẽnh kato.
Ag jãvo isỹ ã mỹ nén tó ja ẽn mĩ tĩg nĩ, ã tỹ nén mẽ ja kar ẽn mĩ, ã tỹ ki rã kỹ jẽ ẽn mĩ. Isỹ ã kanhrãn ja ẽn to tar nĩm nĩ. Inh jykre ki kanhró ã tóg nĩ.
Ã sĩ kã ã tóg Topẽ vĩ mẽ, ti vĩ tỹ rán kỹ nĩ ẽn. Ẽn to jãn kỹ ã tóg ki kanhrãn mũ, ẽg tỹ Jesus Cristo ki rã tugrĩn krenkren ke mũ ti.
Ũ tỹ hẽn ri ke ag vỹ Topẽ vĩ ránrán ja nĩgtĩ. Hã ra Topẽ kuprĩg tóg ag mỹ tó ja nĩgtĩ, ag tỹ nén rán ke ti. Ti vĩ rán kỹ nĩ to ken kỹ ẽg tóg vẽnh vĩ há ki kanhrãn mũ. Kỹ ẽg tóg kãmén há han ke mũ gé. Ẽg mỹ tóg ẽg tỹ kygnẽ ja ẽn ven tĩ. Kỹ ẽg tóg jagnẽ jyvẽn ke mũ gé.
Topẽ tũ vỹ tỹ ẽg nỹtĩ. Ti pijé ẽg tỹ kygnẽ ve sór mũ'. Ẽg tỹ kygnẽg tũ nĩn kỹ ẽg tóg nén ũ há kar han to tar nỹtĩ. Ti tỹ tag ve sór vẽ, hã jé tóg ẽg mỹ ti vĩ jẽnẽ ja nĩgtĩ.
Inh kósin', sỹ ã jyvẽn ke vẽ, kỹ Topẽ vỹ mẽnh mũ, Jesus Cristo ti ke gé, ũ tỹ vẽnh kar jykre tugnỹm ke mũ ẽn ti, ũn rĩnrĩr nỹtĩ ag jykre, ũn kãgter mũ ag jykre ke gé. Vỹn ke mãn jé tóg ke mũ. Kỹ tóg tỹ pã'i mág jẽnh mũ, ha vem nĩ. Ẽg Senhor rĩnve sóg ã mỹ:
“Topẽ vĩ kãmén ra,” he mũ. Kejẽn ag tóg mẽ sór tĩ. Kejẽn ag tóg mẽ sór tũ nĩgtĩ. Ge ra ag mỹ kãmén nĩ. Ag mỹ ag tỹ kygnẽ ja ẽn tóm nĩ. Ag jyvẽn tar han nĩ, ag tỹ mẽ jãvãnh nỹtĩn kỹ. Ag to krónh ke tũg nĩ, ag tỹ kejẽn Jesus ki rã sór jé.
Kurã tỹ ẽgno to hã ag tóg jẽmẽ sór ke tũ pẽ nĩ, vẽnh vĩ há ti, ha vem nĩ. Kỹ ag tóg vẽnh vĩ kórég nón mũ sór mũ, ag tỹ nén to én mũ ẽn ti. Ũ tỹ ón kỹ ag mỹ tónh ke mũ ẽn vỹ vẽme sér tónh ke mũ. Kỹ tóg ag mỹ sér tĩnh mũ.
Vẽnh vĩ há jẽmẽnh ke tũ ag nĩ. Hã ra ag tóg vẽnh ó hã jẽmẽnh ke mũ sir.
Ag jãvo nén ũ kar to jykrén há han nĩ. Ã tỹ nén ũ jagy ve kỹ kato tar nĩm nĩ. Cristo kãme sér ẽn kãmén nĩ, vẽnh kar mỹ. Ã rãnhrãj ki rĩr há han nĩ gé.
Ag hỹn kãnhmar isén ke mũ, Jesus Cristo tugrĩn. Hã ra tóg inh mỹ tỹ nén ũ tũ nĩ.
Ẽg tỹ carreira han kỹ ẽg tóg vãsãn tãvĩ han tĩ, ẽg tỹ gỹjỹ he jé. Tag ri ke han inh, isỹ Topẽ rãnhrãj han kỹ. Ti rãnhrãj han kãn inh huri. Ti ki rã tovãnh ja tũ inh nĩgtĩ.
Ũ tỹ carreira ki gỹjỹ he mũ ẽn vỹ ka féj tỹ coroa gỹjỹ he tĩ. Ẽn ri ke nĩm jé tóg ke mũ inh mỹ, Topẽ ti, inh jykre kuryj to, kurã ẽn kã. Vẽnh kar mỹ ti nĩm ke mũ gé, ũ tỹ ti kãtĩg jãvãnh mũ ag kar mỹ.
Kur inh venh kãtĩg.
Demas vỹ isovãnh kỹ vyr. Ẽprã vẽjykre han sór ti nĩ, hã kỹ tóg isovãnh kỹ Tessalônica ra vyr. Crescente vỹ Galácia ra vyr, kỹ Tito vỹ Dalmácia ra vyr.
Lucas vỹ inhhã inh mré nĩ nĩ. Marcos pére kãtĩg, ti tỹ inh rãnhrãj han jé. Tag to tóg tar nĩ.
Tíquico jẽnẽ inh, ti tỹ Éfeso ra tĩg jé.
Kỹ, ã kãtĩg kỹ inh mỹ inh capa ma kãtĩg. Trôade tá ti nĩ, Carpo ĩn krẽm. Kỹ inh mỹ inh livro gé kãtĩg gé, nén ũ fár ki rán kỹ nỹtĩ ẽn mré. Isỹ livro ẽn venh hapẽ tóg tĩ.
Alexandre, ũ tỹ ferro tỹ nén ũ kar han tĩ ẽn vỹ iso kórég tãvĩ nĩ. Ẽg Senhor vỹ ti jykre kórég to ti vóg kónãn ke mũ.
Ti kamẽg ra. Inh vĩ kato tẽ mág han tóg.
Fóg tỹ pã'i vỹ inh ki inh jykre jẽmẽ pin huri. Ẽn kã ũ tóg inh mré ve ja tũ nĩ. Isovãnh kãn ag tóg. Topẽ mỹ sóg to vĩ tĩ, ti tỹ ag mỹ vẽnh pãte fón jé.
Ag jãvo ẽg Senhor vỹ isar han, ti tỹ inh mré tag kã jẽn kỹ. Hã kỹ vẽnh kar vỹ ti vĩ mẽ huri, isỹ ag mỹ kãmén kỹ. Povo kar ag vỹ hur mẽ kãn. Kỹ ẽg Senhor tóg ijy nĩgãn, ag tỹ mĩg mỹ inh fón tũ nĩ jé.
Ijy nĩgãn mãn jé tóg ke mũ gé, Nén-Kórég tỹ isỹ hẽ ri ke tũ nĩ jé. Inh ki tóg rĩr há han ke mũ, sỹ kanhkã ra tĩg há han jé, ti nĩgja ra. Ti hã mỹ ẽg vĩ há han ke mũ'. Kỹ tóg tũ' henh ke tũ nĩ. Hã vẽ.
Priscila fi mré fi mén tỹ Áquila mĩ sóg ẽkrég tĩ, Onesíforo mré ke fag mĩ ke gé.
Erasto vỹ Corinto tá nĩ nĩ. Jãvo Trófimo tóg Mileto tá kaga nỹ ja nĩ, isỹ tá kãtĩ mũn kã.
Kur kãtĩg mẽ han, kusa tá krỹg tũg ki. Êubulo vỹ ã mĩ ẽkrég tĩ, Prudente ti ke gé, Lino ti ke gé, Cláudia fi ke gé, ẽg régre kar ag mré hã.
Ẽg Senhor mỹ sóg to vĩ tĩ, ti tỹ ã tar han jé, ti tỹ ãjag kar tar han jé gé. Hã vẽ.
Paulo tỹ rá vẽ. Sỹ Tito mỹ rán hã vẽ. Topẽ mỹ sóg rãnhrãj tĩgtĩ, kỹ Jesus Cristo vỹ inh fẽg, sỹ tỹ ti apóstolo jẽ jé. Topẽ tóg ẽprã ke ũ ag kuprẽg, ag tỹ ti ki ge jé. Kỹ tóg inh mỹ: “ha isỹ ũn kuprẽg ja ag mỹ inh vĩ tónh tĩg, ag tỹ ã vĩ jẽmẽ kỹ inh ki ge há han jé,” he ja nĩ.
Topẽ vỹ ẽg mỹ: “rĩr krỹg ja tũ ve jé ãjag tóg ke mũ,” he ja nĩ. Hã ve sór ẽg tóg mũ. Topẽ tỹ nén tó mũn hã vẽ, vãsỹ. Hã ra tóg ón tũ nĩgtĩ.
Vãhã tóg ẽg mỹ ti vĩ tag jẽnẽ ja nĩ, ti tỹ ẽg mỹ jẽnẽnh ke kurã ki. Jesus tỹ tóg ẽg mỹ jẽnẽ ja nĩ. Hã to Topẽ tóg inh mỹ: “ha vẽnh kar mỹ tónh tĩg,” he ja nĩ, ẽg kren han tĩ ẽn ti.
Hã kỹ sóg ã mỹ tó mũ, Tito'. Inh kósin pẽ vỹ tỹ ã nĩ, ã tỹ inh mré Jesus ki rã kỹ jẽn kỹ. Ẽg jóg tỹ Topẽ mỹ sóg to vĩ tĩ, ti tỹ ã tar han jé, ã krĩ kuprã nĩ jé ke gé.
Ã mỹ sóg: “ ver goj vãso tỹ Creta tá nĩm nĩ,” he ja nĩgtĩ, ã tỹ tá isỹ nén han kãn ja tũ ẽn han kãn jé. Hã kỹ sóg ã mỹ: “ẽmã kar ki ũ ag kuprẽg, ag tỹ tỹ igreja to kófa nỹtĩ jé,” he ja nĩ.
Ũn kãme kórég tũ jãvanh nĩ, ũn prũ pir han kỹ nĩ ti. Ti krẽ tỹ Jesus ki rã kỹ nĩn kỹ tóg há tĩnh mũ, ag tỹ nén ũ vẽnh mỹ han tũ nĩn kỹ, ag tỹ ag panh vĩ jẽmẽn kỹ.
Ha vé, ũ tỹ tỹ igreja to kófa jẽ sór kỹ tóg tỹ ũn jykre há nĩnh mũ. Ti tỹ ti mré ke ag to: “ag kãfór vỹ tỹ inh nĩ,” henh ke tũ vẽ. Ũn fe tỹ gỹm ke (ka)mẽ vỹ há tũ nĩ, ũ tỹ vinho kron (ka)mẽ ti, ũn jũ (ka)mẽ ti. Kỹ tóg ti tỹ riko nĩnh ke hã to én ke tũ nĩ gé.
Ti tỹ ũ tỹ kuvar há tá kãmũ ag mỹ: “inh mré jẽ,” hen kỹ tóg há tĩ, ti tỹ vẽjykre há to há nĩn kỹ, ti tỹ vẽso jykrén kỹ, vẽjykre kuryj han kỹ, Topẽ vĩ hã ki króm kỹ.
Topẽ vĩ mẽ ja tóg nĩ. Kỹ ti tỹ tag kã jatu tũ nĩn kỹ tóg há tĩ gé. Kỹ tóg ũ tỹ ti vĩ mẽg mũ ag kanhrãn há han ke mũ gé. Ũ tỹ ti vĩ kafãn mũ mỹ tóg tó há han ke mũ gé.
Ha vé, ũ tỹ hẽn ri ke ag tóg mẽ jãvãnh nỹtĩ. Véké ag tóg ón kỹ vẽmén tĩ. Ag tỹ ũ lograr he sór vẽ. Judeu ag vỹ tag to tar nỹtĩ, ha mẽ.
Ẽg tỹ ag vĩ tỹ tũ' henh ke vẽ. Ha vé, ũ fag ne ag vĩ kri fi sór mũ', kỹ fag tóg Topẽ vĩ tovãnh sór mũ, fag mén mré hã, fag krẽ mré hã. Un'ón ag tóg tĩ, ũ tỹ fag kanhrãn sór mũ ag. Hã ra ag tóg hã to jãnkamy ve sór mũ, ag tỹ riko nỹtĩ jé.
Ag kã mĩ ũ vỹ ki hã tó ja nĩ, ag jyvẽn tĩ ũ. Ti tỹ ag kato tẽ kỹ tóg: “Creta tá ke ag vỹ tỹ ũn ón mé nỹtĩ,” he mũ. “Mĩg jũ ri ke ag nỹtĩ. Rãnhrãj vãnh ag nỹtĩ. Hã ra ag tóg jẽn mág tãvĩ han sór tĩ,” he ja tóg nĩgtĩ.
Hã ra tóg ge nĩ. Hã kỹ ag jyvẽn tar han nĩ, ag tỹ Topẽ ki rã to tar nỹtĩ jé.
Ag mỹ: “Judeu ag tỹ vẽnh ó tó mũ jẽmẽ sór tũg nĩ,” hem nĩ. Ag mỹ ag tóg ẽprã ke jykre tó sór mũ gé, ũ tỹ Topẽ vĩ há mẽ vãnh ag. Ẽg mré ke ag mỹ ké, ag tỹ ũ tỹ ge vĩ jẽmẽg tũ nĩ jé.
Ha vé, ũ tỹ vẽjykre kuryj han mũ mỹ tóg kuryj kar nĩ. Jãvo ũ tỹ vẽjykre pãno han mũ mỹ tóg pãno kar nĩ gé. Kỹ ag tóg ag jykre pãno to: “há ti nĩ,” he tĩ. Jãvo ag tóg vẽjykre há to: “kórég ti nĩ,” he tĩ gé.
“Topẽ ki kanhró ẽg tóg nỹtĩ,” he ag tóg tĩ, ón kỹ. Hã ra ag tóg ti jykre han tũ nĩgtĩ. Ag tỹ ti jykre han vãnh ki ẽg tóg vég tĩ, ag ón mũ ti. Ũ tỹ ge to ti kórég nĩ, Topẽ ti.
Ag jãvo Topẽ vĩ kãmén há han nĩ, ã tỹ ag jyvẽn kỹ, Tito'.
Kófa ag mỹ: “nén ũ há hã to jykrén nĩ,” hem nĩ. “Goj fa kron sór tũg nĩ. Nén há kar hã han sórm nĩ. Vẽso jykrén nĩ. Jagnẽ to há nỹtĩm nĩ. Ti tovãnh sór tũg nĩ,” hem nĩ.
Kỹ kófa fag jyvẽn nĩ gé. “Vẽso jykrén nĩ,” hem nĩ fag mỹ. “Ũ to vĩ kónãn tũg nĩ. Vinho to én sór tũg nĩ. Vẽjykre há hã han nĩ, vẽnh kar tỹ ve jé.
Kỹ ãjag tóg tytãg fag kanhrãn há han ke mũ,” hem nĩ fag mỹ. “Tytãg fag kanhrãn nĩ, fag tỹ fag mén to há nỹtĩ jé, fag krẽ to,
fag tỹ vẽso jykrén jé, nén ũ vẽnh mỹ han sór tũ nĩ jé, fag tỹ fag ĩn ki rĩr há han jé, vẽnh kar mỹ vĩ há han jé, fag tỹ fag mén vĩ mranh sór tũ nĩ jé,” hem nĩ, kófa fag mỹ. Fag tỹ tag han kỹ ũ tóg Topẽ vĩ to é henh ke tũ nĩ.
Kyrũ ag jyvẽn nĩ gé. Ag mỹ: “nén ũ kar to jykrén há han nĩ, ãjag tỹ ẽg tỹ nén to én tĩ ẽn han tũ nĩ jé,” hem nĩ.
Tag han nĩ gé, Tito', vẽnh kar tỹ ã jykre há tag ve kỹ ã kóm vẽjykre há han sór jé gé. Ã tỹ ag kanhrãn kỹ ki hã tóm nĩ. Kanhir kỹ vĩ tũg nĩ.
Topẽ vĩ tó há han nĩ, ũ tỹ ã to: “kygnẽ ti huri,” he tũ nĩ jé. Kỹ ũ tỹ ẽg kato tẽ mũ ag vỹ nén ũ tónh ke tũ nĩ. Kỹ tóg ag mỹ'a tĩnh mũ, ag tỹ ón kỹ ẽg kato vĩ ja nĩn kỹ.
Ũ mỹ rãnhrãj tĩ ag jyvẽn nĩ gé. Ag mỹ: “ãjag patrão vĩ han nĩ,” hem nĩ. “ti tỹ ãjag mỹ vĩ há han jé. Ti vĩ kafãn tũg nĩ.
Ti tũ péju tũg nĩ. Ti tũ ki rĩr há han nĩ, ti tỹ ã to vĩ kónãn tũ nĩ jé. Ã tỹ ti tũ ki rĩr há han kỹ tóg Topẽ vĩ to vĩ há han ke mũ, ã patrão ti, ti tỹ Topẽ vĩ mẽ kỹ,” hem nĩ, ũ mỹ rãnhrãj tĩ ag mỹ.
Topẽ tóg ẽg jagãgtãn sór mũ, ẽprã ke kar ag. Kỹ tóg ẽg kren han sór mũ. Hã jé Jesus tóg kãtĩg ja nĩ.
Kỹ tóg ẽg kanhrãn sór mũ gé, ẽg tỹ ti kato tẽ tũ nĩ jé, ẽg tỹ nén to én sór mũ ẽn han tũ nĩ jé gé, ẽg tỹ ga kri mũn kỹ, ẽg tỹ vẽso jykrén jé, vẽjykre kuryj han jé, Topẽ jykre ti.
Ti kãtĩg ve sór ẽg nỹtĩ, hã kỹ tóg ẽg mỹ sér tĩ. Tỹ ti pã'i mág tãvĩ nĩ, Topẽ ti. Tar tãvĩ ti nĩ, ẽg kren han tĩ tỹ Jesus Cristo ti ke gé. Ti ve jé ẽg tóg ke mũ. Kỹ tóg sér tãvĩ tĩnh mũ.
Ẽg jagfy tóg ter ja nĩ, ti tỹ ẽg jykre kórég ẽn tỹ tũ' he jé. Kỹ tóg ẽg kykũg mũ, ẽg jãnhkri nỹtĩ jé. Kỹ ẽg tóg tỹ ti tũ nỹtĩ sir, vyr mỹ. Ẽg pijé tỹ ũ tũ nỹtĩ ha'.
Tag kar tóm nĩ, Tito'. Tỹ ag jyvẽn tar han nĩ gé kejẽn. Ã tũ vẽ mỹr, ã tỹ ag jyvẽn ke ti. Kỹ ũ jé ã to é he tũg.
Ag mỹ: “pã'i vĩ jẽmẽm nĩ, “ hem nĩ. “Ag vĩ ki króm nĩ. Ag tỹ nén ũ há to: han nĩ, hen kỹ han sórm nĩ, vẽsỹmér,” hem nĩ.
“Ũ to vĩ kónãn tũg nĩ,” hem nĩ ag mỹ. “Ũ vĩ kafãn tũg nĩ. Vẽnh kar mỹ vĩ há han nĩ. Vẽnh kar mỹ komẽr hã vĩm nĩ,” hem nĩ ag mỹ.
Ha vé, vãsỹ ẽg tóg kórég ja nỹtĩgtĩ gé. Ki kagtĩg ja ẽg nỹtĩgtĩ. Ti vĩ mranh ja ẽg tóg nĩgtĩ gé. Vãgfor mũ ja ẽg tóg nĩgtĩ, kỹ ẽg tóg ũ tỹ ón kỹ ẽg mỹ vẽjykre tó mũ ẽn vĩ han ja nĩgtĩ gé.
Vãhã ẽg tóg ki kanhró nỹtĩ, Topẽ tỹ ẽg jagãgtãn kỹ, ẽg kren han tĩ ti. Ti tỹ ẽg to há nĩ mẽ ẽg tóg vãhã.
Ẽg pijé vẽjykre kuryj han ja nĩgtĩ'. Hã ra tóg ge ra ẽg jagãgtãn ja nĩgtĩ, hã kỹ tóg ẽg kren han mũ sir. Ẽg han mãn ja tóg nĩ, ẽg kygpe kỹ nỹtĩn kỹ. Ti kuprĩg tỹ tóg ẽg han mãn, kỹ ẽg tãg nỹtĩ ha.
Ẽg mỹ tóg ti kuprĩg jẽnẽ, ti tỹ tỹ ẽg jagrẽ nĩ jé. Jesus Cristo hã tugrĩn tóg ti jẽnẽ, ẽg kren han tĩ ẽn hã tugrĩn.
Hã kỹ tóg ẽg mỹ vẽnh pãte fón mũ sir. Ti tỹ ẽg jagãgtãn hã vẽ. Kỹ tóg ẽg mỹ ti tũ tovãnh sór mũ. Hã tó ja ti nĩ. Rĩr krỹg ja tũ ve jé ẽg tóg ke mũ.
Tag vỹ ki hã ke nĩ. Hã kỹ vẽnh kar mỹ tóm nĩ. Ag jyvẽn to krónh ke tũg nĩ. Ũ tỹ Topẽ ki ge mũ ag jyvẽn há han nĩ, ag tỹ vẽjykre há hã han sór jé. Kỹ ag tóg tag hã to vãsãn ke mũ.
Judeu ũ ag tóg véké ón kỹ vẽmén sór tĩ. Tag jẽmẽ sór tũg nĩ. Jagnẽ vĩ kafãn ag tóg tĩ. Kỹ ag tóg Topẽ tỹ vãsỹ ẽg jyvẽn tĩ ẽn to jagnẽ vĩ kafãn mũ gé. Tag kar vỹ ẽg mỹ nén ũ há han ke tũ nĩ. Nén ũ tũ vẽ, tag ti.
Ũ tỹ vyr mỹ vẽjykre han sór kỹ ti mỹ: “ke tũg ra,” hem nĩ. “Ke tũg ra,” he régre han nĩ, ti tỹ kãnhmar ã vĩ jẽmẽg tũ nĩn kỹ. Tag pãte ti tovãnh nĩ, ti tỹ mẽ jãvãnh nĩn kỹ.
Ti jykre vỹ pãno tãvĩ nĩ. Topẽ vĩ mranh ti tĩ. Topẽ vỹ ũ tỹ ge to: “kórég ti nĩ,” he tĩ.
Kejẽn sóg ã mỹ Artemas jẽnẽ sór mũ, ke tũ nĩ kỹ Tíquico ti. Ti tỹ ã tá jun kỹ vẽsỹmér inh kukãm kãtĩg, ẽmã tỹ Nicópolis ra. Tá sóg kusa fĩn rãm ke mũ.
Zenas ki rĩr há han nĩ gé, advogado ẽn ti, kar kỹ Apolo ti ke gé. Kỹ, ag tỹ mũ mãn ken kỹ ag mỹ jãnkamy vin nĩ, ti tỹ ag mỹ tũ' he tũ nĩ jé.
Kỹ, ẽg mré ke kar ag jyvẽn há han nĩ, ag tỹ vẽnh rãnhrãj há to tar nỹtĩ jé. Kỹ ag tóg ũn jagtar ag mỹ vin ke mũ gé, ag tỹ nén ũ vẽnh kãpãm kỹ. Tag ne há nỹnh mũ'. Ẽg tỹ Topẽ jykre han to ken hã vẽ.
Inh mré nỹtĩ kar ag vỹ ã mĩ ẽkrég tĩ. Kỹ ẽg mré Jesus ki ge mũ kar ag mỹ: “ãjag mĩ ti ẽkrég tĩ, Paulo ti,” hem nĩ, ẽg to há nỹtĩ kar ag mỹ. Topẽ mỹ sóg to vĩ tĩ, ti tỹ ãjag tar han kãn jé. Hã vẽ.
Paulo tỹ rá vẽ, inh. Isỹ se kỹ jẽ ra rá vẽ. Kỹ ẽg régre tỹ Timóteo vỹ inh mré rán mũ gé. Isỹ Filemom mỹ rán hã vẽ. Ã to há tãvĩ sóg nĩ, Filemom'. Inh mré ã tóg Cristo rãnhrãj han tĩ gé.
Kỹ sóg ẽg régre tỹ Áfia fi mỹ rán mũ gé, Arquipo mỹ ke gé, inh mré Cristo rãnhrãj to vãsãn tĩ tag ti. Kar kỹ sóg ũ tỹ Filemom ĩn krẽm Topẽ vĩ mẽ jé vẽnh mãn tĩ ag mỹ rán mũ gé.
Ẽg jóg tỹ Topẽ mỹ sóg to vĩ tĩ, ti tỹ ãjag tar han jé, ti tỹ ãjag krĩ kuprãg jé, ẽg Senhor tỹ Jesus Cristo panh ẽn ti.
Isỹ Topẽ mré vẽmén kỹ sóg ã mĩ ẽkrég tĩ, Filemom'. Kỹ sóg ã to Topẽ mỹ vĩ há han tĩ.
Ẽg Senhor tỹ Jesus ki rã há han kỹ ã tóg nẽji nĩ. Hã kỹ ã tóg nẽji Jesus ki ge kỹ nỹtĩ ag to há tãvĩ nĩ gé. Tag mẽ inh.
Hã kỹ sóg Topẽ mỹ to vĩ tĩ, ti tỹ ã krĩn há han jé, ã tỹ Cristo jykre há hã mĩ tĩg ki kanhró nĩ jé, ã tỹ ẽg mré ti ki rã kỹ jẽn kỹ, ã tỹ komẽr hã ti vĩ ki króm kãn jé. Ẽg tỹ Cristo ki ge kỹ nỹtĩn kỹ ẽg tóg vẽjykre sér to tar nỹtĩ.
Jãvy', inh fe tỹ mrin ke ja ã nĩ, inh fe tỹ há' he ja ã nĩ, ã tỹ iso há tãvĩ nĩn kỹ. Kỹ Topẽ ki ge kỹ nỹtĩ kar ag vỹ ã jykre ki kanhró kar nỹtĩ. Kỹ ag fe tóg mrin ke mũ gé.
Kỹ sóg ã mỹ: “tag han jé ã tóg ke mũ,” henh ke mũ vẽ.
Hã ra sóg ã mỹ vĩ tar han sór tũ nĩ. Komẽr hã sóg ã mỹ to vĩ sór mũ, ã tỹ iso há nĩ tugrĩn tag han jé. Ha vé, kófa inh nĩ ha, inh, hã vỹ: Paulo, he mũ. Jesus Cristo tugrĩn sóg se kỹ jẽ ha.
Ã mỹ sóg inh kósin tỹ Onésimo jagfy vĩ sór mũ. Inh kósin ri ke ti nĩ ha, ti tỹ isugrĩn Cristo ki rã kỹ, isỹ tag kã se kỹ jẽ hã ra.
Vãsỹ tóg ã tũ ki rĩr tĩ vẽ. Hã ra tóg ã mỹ nén ũ há han ja tũ nĩgtĩ. Ũri tóg há nĩ ha. Kỹ tóg ã tũ ki rĩr há han ke mũ ha, ti tỹ inh ki rĩr há han mũ tag ri ke.
Sỹ ã mỹ ti jẽnẽ vẽ. Inh fe vỹ tỹ ti nĩ.
Hã kỹ sóg ti jẽnẽ sór tũ nĩ vẽ, ti tỹ ã jẽgja ki inh ki rĩr jé, isỹ Jesus kãme sér tugrĩn se kỹ jẽn kỹ.
Isỹ ti tĩg kamẽg mũ ra tóg ã tỹ inh ki rĩr mũ ri ke nĩ vẽ. Hã ra ã tóg ki kagtĩg nĩ, ã tỹ inh mỹ nén ũ há han mũ tag ti. Hã kỹ sóg ã mỹ ti jẽnẽg mũ, ã tỹ ã tỹ nén han sór mũ ẽn han jé, venh jykre há ẽn ti.
Ã camarada ja vẽ, Onésimo ti, hã ra tóg ã tovãnh kỹ vẽnh péju kỹ vyr. Vẽnh péju sĩ han tóg. Hã ra tóg ã to vỹn ke mãn mũ ha, isỹ ti jẽnẽn kỹ. Tĩg mãn ke tũ ti nĩ ha.
Ti tỹ vẽnh péju kỹ tĩ mũ ẽn kã tóg tỹ ã camarada jẽ vẽ. Hã ra tóg tỹ ã jãvy jẽ ha, ũri. Ti tỹ Cristo ki rã kỹ jẽn kỹ tóg ã to há tãvĩ jẽ ha. Ti to sóg há tãvĩ nĩ gé, kỹ tóg ã tỹ ti to há nĩn kỹ há tĩ gé.
Kỹ, ã tỹ iso há nĩn kỹ ti mỹ komẽr hã vĩm nĩ. Ã tỹ komẽr hã inh mỹ vĩ ẽn hã han nĩ, ti mỹ, ti tỹ inh jẽgja ki ã tá jun kỹ.
Ti mỹ ã tỹ nén ũ péju kỹ ma vyr'? Ti mỹ ã mỹ név jẽ'? Kajãm jé sóg ke mũ, ti jagfy.
Vẽsóg ki sóg ã mỹ rán mũ, inh, hã vỹ: Paulo, he mũ. Kajãm jé sóg ke mũ, ti név ti. Ki hã sóg tó mũ. Hã ra ã tóg inh mỹ név jẽ gé, ã tỹ isugrĩn Jesus ki ra kỹ.
Ha vé, jãvy', inh fe tỹ mrin kem nĩ. Inh mỹ han nĩ, sỹ ã mỹ nén to vĩ mũ tag ti, ẽg tỹ jagnẽ mré ẽg Senhor ki ge kỹ nỹtĩn kỹ.
Isỹ ã mỹ nén to vĩ mũ tag han jé ã tóg ke mũ, ki kanhró sóg nĩ. Hã kỹ sóg ã mỹ rán mũ. Isỹ ã mỹ nén to vĩ mũ tag kãfór han jé ã tóg ke mũ gé, ki kanhró sóg nĩ.
Kỹ ijo inh nũr jafã ti kãn nĩ gé. Topẽ vỹ kãnhmar ãjag vĩ mẽnh ke mũ. Hã kỹ sóg ãjag venh tĩg ke mũ, ag tỹ inh kavãn kỹ, ha vem nĩ.
Epafras vỹ ãjag mĩ ẽkrég tĩgtĩ. Inh mré tóg se kỹ jẽ, Jesus Cristo tugrĩn.
Marcos vỹ ãjag mĩ ẽkrég tĩ gé, Aristarco ti ke gé, Demas ti ke gé, Lucas ti ke gé. Inh mré ag tóg rãnhrãj mũgtĩ, tag ag.
Ẽg Senhor tỹ Jesus Cristo jé ãjag tar han kãn. Hã vẽ.
Topẽ vỹ vãsỹ ẽg jógjóg ve ag mré vẽmén (ka)mẽ ja nĩgtĩ. Ag mỹ tóg tó mãn', tó mãn' he ja nĩgtĩ, ti vĩ tó tĩ ag mỹ, ag tỹ vẽnh kar mỹ ti vĩ kãmén jé.
Ũri kurã tỹ ẽgno tóg kakó tĩ ha, kỹ tóg ũri ti kósin jẽnẽ, ti tỹ ẽg mỹ Topẽ vĩ tó jé. Ti mré tóg nén ũ kar hynhan ja nĩgtĩ. Kỹ tóg ti mỹ nén ũ kar tag vin ke mũ gé, Topẽ ti, ti tũ kar ẽn ti.
Ẽg tỹ Topẽ kósin ve kỹ ẽg tóg Topẽ tỹ tỹ ũn mág nĩ ki kanhró nỹtĩ. Ti ri ke pẽ ti nĩ. Ti vĩ vỹ tar nĩ. Kỹ tóg tỹ ẽg tỹ nén vég mũ kar tag ki rĩr tĩ. Ti hã vỹ ẽg tỹ Topẽ vĩ mranh ẽn tỹ tũ' he tĩ, kỹ tóg ẽg jãnhkrig kỹ ẽg fẽg ke mũ. Ẽg jagfy ter kar kỹ tóg Topẽ pẽgja tá nĩ nĩ, ũn tỹ vẽnh kar tar kãfór nĩ ẽn pẽgja tá.
Topẽ kósin vỹ Topẽ tỹ jẽgnẽ jafã ag kãfór nĩ, kanhkã tãn ag. Ti jiji vỹ ag jigji kãfór nĩ gé.
Topẽ pijé ag kã ũ mỹ: “inh kósin vỹ tỹ ã nĩ,” he ja nĩgtĩ'. “Ũri hã sóg ã mỹ: tỹ inh ã panh nĩ, he mũ,” he ja tũ ti nĩ. Kỹ tóg ag kã ũ to: “ti panh vỹ tỹ inh nĩnh mũ, kỹ tóg tỹ inh kósin nĩnh mũ,” he ja tũ nĩ gé. Ti kósin hã to tóg tag tó ja nĩ, Topẽ ti.
Ti kósin ve ẽn jẽnẽ ja ti nĩ, ẽg to, Topẽ ti. Ti tỹ ti jẽnẽn kỹ tóg tag tó gé, ha mẽ: “isỹ jẽgnẽ jafã ag vỹ ti krẽm mũg ke kãn ke mũ, ha vem nĩ,” he ja ti nĩ.
Hã ra ũ tóg: “Topẽ vỹ ti tỹ jẽgnẽ jafã ag tỹ kãka ri ke han. Kỹ tóg ag tỹ pĩ gru ri ke han mũ gé,” he mũ, Topẽ vĩ rán kỹ nĩ ki.
Kỹ tóg ti kósin to: “Topẽ vỹ tỹ ti nĩ. Ti tỹ tỹ pã'i mág nĩ vỹ tũ' henh ke tũ pẽ nĩ. Vẽjykre kuryj hã han tóg tĩ, ti krẽm ke kar ag mỹ,
to ti há nĩ. Vẽjykre pãno to ti jũ nĩ. Hã kỹ tóg ti kuprẽg, Topẽ ti, ti tỹ tỹ ti kri ke nĩn kỹ. Ti tỹ tóg ũn mág han. Ti krẽm ke kar ag kãfór tóg nĩ. Kỹ ti fe tóg mrin kenh ke mũ, vẽnh kar fe tỹ mrin ke kãfór,” he ja tóg nĩ gé, Topẽ vĩ rán kỹ nĩ ki.
Kỹ tóg ti mỹ: “ẽg tỹ nén ũ kar han ve ki ã tóg ga han, kanhkã ti ke gé, ã nĩgé tỹ.
Tũ' he kãn jé tóg ke mũ, ã tỹ nén han ja tag ti. Jãvo ã hã tóg tũ' henh ke tũ pẽ nĩ. Ã tỹ nén han ja tóg ti sinsin kỹ kugnãnh ke mũ, kur ri ke.
Ti kókén jé ã tóg ke mũ, ẽg tỹ kur si kókén ri ke. Hã ra ã hã tóg tũ' henh ke tũ nĩ. Kófãn ke tũ pẽ ã tóg nĩ jãvo,” he ja tóg nĩ, Topẽ vĩ rán kỹ nĩ ki, ti kósin ti mỹ.
Hã ra Topẽ pijé ti tỹ jẽnẽ jafã ag kã ũ mỹ: “inh pẽgja tá nĩ,” he ja nĩ'. Ti kósin hã mỹ tóg: “nĩ ra ver, inh pẽgja tá, sỹ ã kato vĩ mũ ag tỹ ã krẽm vin jé,” he ja nĩ.
Ti tỹ jẽgnẽ jafã ag vỹ vẽnh kuprĩg ri ke nỹtĩ. Topẽ vỹ ag jẽgnẽg tĩ, ag tỹ ti tũ ag jy nĩgãn jé, ũn krenkren ke mũ ẽn ag jy.
Hã kỹ tóg há tĩ, ẽg tỹ ti vĩ mẽ kỹ ti jykre hã han kỹ, ẽg tỹ tỹ prãnh ke tũ nĩ jé.
Topẽ tỹ jẽgnẽ jafã ag vỹ vãsỹ Moisés mỹ Topẽ vĩ ma kãmũ ja nĩgtĩ. Kỹ ag tóg ũ tỹ ag vĩ ki króm tũ ẽn vóg kónãn ja ti nĩgtĩ.
Kỹ ẽg tóg ũri kren ke tũ nĩ gé, ẽg tỹ ti to é hen kỹ. Nén ũ mág pẽ vẽ mỹr, Topẽ tỹ ẽg krenkren han sór mũ tag ti. Ẽg Senhor vỹ ti mré mũ tĩ ag mỹ tó vén. Ũ tỹ ti vĩ mẽg mũ ag vỹ ẽg mỹ tó ja nĩgtĩ gé. Hã kỹ ẽg tóg ki kanhró nỹtĩ ha.
Kỹ Topẽ vỹ ũ tỹ ẽg mỹ ti vĩ tó mũ ẽn ag vĩ to: “há ti nĩ,” he ja nĩ gé. Hã kỹ tóg ag tar han, ag tỹ ẽg tỹ nén han vãnh ẽn hynhan jé, milagre ti, ẽg tỹ vẽsóg ki nén han ki kagtĩg ẽn. Kỹ tóg ag mỹ ti kuprĩg jẽnẽ gé. Ti hã ne to jykrén kỹ: “tag tar han jé sóg ke mũ, ẽn to. Kỹ sóg ũ ẽn tar han ke mũ, ũ to,” he ja nĩ, ti vĩ tó tĩ ag to.
Topẽ vỹ nén kar ẽn han mãn ke mũ. Kỹ tóg tỹ ũ tãg nỹtĩnh mũ. Ẽn kri ke vỹ tỹ ẽg nỹtĩnh mũ, ẽg tỹ tỹ ẽprã ke nỹtĩ ra. Ti tỹ jẽgnẽ jafã ag pijé tỹ ga tãg kri pã'i nỹtĩnh mũ'.
Hã kỹ ti vĩ tó tĩ ũ vỹ tag rán ja nĩ, ti vĩ rán ki, ha mẽ. Topẽ mỹ tóg: “tỹ ẽg tóg nén ũ tũ nỹtĩ vẽ, ẽg tỹ tỹ ẽprã ke nỹtĩn kỹ. Hã ra ã tóg ẽg hã mĩ ẽkrén kỹ nĩ nĩ. Hã kỹ ã tóg ẽg ki rĩr tĩ,” he ja nĩ.
“Kỹ ã tóg prỹg pipir ki ẽg tỹ ũn kãsir han ja nĩ. Kỹ ẽg tóg ẽn kã ã tỹ jẽgnẽ jafã ag krẽm nỹtĩ. Tag pãte ã tóg ẽg tỹ ũn mág han ke mũ, ũn tar, pã'i mág tỹ tỹ ũn há nĩ ẽn ri ke.
Kỹ ã tóg ẽg krẽm nén ũ kar vin kãn ke mũ,” he ja tóg nĩ, Topẽ mỹ, Topẽ vĩ tó tĩ ti. Ha vé, Topẽ vỹ ẽg krẽm nén ũ kar vin ja nĩ, ẽg tỹ tỹ nén ũ kar kri ke nỹtĩ jé. Kỹ nén ũ kar vỹ ẽg krẽm nỹtĩ. Hã ra ẽg tóg ver vég tũ nĩgtĩ.
Hã ra ẽg tóg Jesus hã tỹ tỹ ũn mág nĩ ẽn vég tĩ, ũri, ti tỹ tỹ ũn há nĩ ẽn. Prỹg pipir ki Jesus tóg tỹ Topẽ tỹ jẽgnẽ jafã ẽn ag krẽm ke ja nĩ. Kỹ tóg ẽg kar jagfy ter ja nĩ, Topẽ tỹ ẽg jagãgtãn kỹ. Kỹ tóg ũri tỹ ũn mág pẽ nĩ, ti tỹ ẽg jagfy ter ja ẽn tugrĩn.
Topẽ vỹ tỹ nén ũ kar kri ke nĩ, kỹ nén ũ kar vỹ ti tugrĩn rĩnrĩr nỹtĩ. Hã kỹ tóg vẽnh mỹ tũ nĩ, Topẽ tỹ Jesus mỹ: “ã jagtar tugrĩn ã tóg tỹ ũn há tãvĩ nĩnh mũ,” hen kỹ. Hã kỹ tóg jagtar nĩ ja nĩgtĩ, ti tỹ tỹ ũn há tãvĩ nĩn jé. Kỹ tóg ũn e krenkren han mũ sir, ẽg tỹ ti ri ke há nỹtĩ jé gé, ẽg tỹ Topẽ jamã sĩnvĩ ẽn tá junjun jé, ti mré.
Ha vé, Jesus vỹ ẽg tar han tĩ, ẽg tỹ Topẽ vĩ mranh mãn sór tũ nĩ jé. Kỹ ũ tỹ ẽg tar han mũ vỹ ẽg mré jóg pir nĩ. Hã kỹ tóg ẽg to: “ ijãvy ag, inh ve fag,” he tĩ. Ẽg to tóg mỹ'ãg tũ nĩ.
Ẽg to tóg: “ijãvy ag mỹ sóg ã jiji tónh ke mũ, jóg',” he ja nĩ. “Ag rĩnve sóg ã tỹ tỹ ũn há nĩ ẽn kãmén ke mũ,” he ja tóg nĩ, Jesus ti, ẽg to.
Kỹ tóg: “Topẽ ki sóg rã kỹ jẽ,” he mũ gé. Kar kỹ tóg: “inh mré ke ag hã vẽ. Topẽ tỹ inh mỹ ũn vin mũ ag hã vẽ, fag ke gé,” he ja nĩ gé.
Jesus mré ke ẽn ag hã vỹ tỹ ẽprã ke ag nỹtĩ, fag ke gé. Hã kỹ tóg ag mré tỹ ẽprã ke nĩ ja nĩ gé. Hã kỹ tóg ẽg jagfy ter ja nĩ. Ti tỹ Japo tũg ke vẽ, ti ter tugrĩn. Japo vỹ ẽg tén sór to tar nĩ, hã ra Jesus vỹ ti tỹ tũ' henh ke mũ.
Kỹ tóg ẽg krenkren han ke mũ, ẽg tỹ ẽg ter ke kamẽg kỹ. Ẽg ter ke tugrĩn ẽg tóg nén tỹ ẽg tén ke mũ kar kamẽg tĩ. Hã ra Jesus tóg ẽg krenkren han mũ. Kỹ ẽg tóg nén ũ kamẽg mãn ke tũ nĩ ha.
Ti pijé Topẽ tỹ jẽgnẽ jafã ag krenkren han mũ', kanhkã tãn ag'. Abraão krẽ'krẽ ag hã krenkren han tóg mũ, hã kỹ tóg rán kỹ nĩ.
Hã jé tóg ti jãvy ag ri ke nĩ ja nĩgtĩ, Jesus ti. Tỹ tóg ẽg hã pẽ ja nĩgtĩ. Ẽg tỹ nén han mũ kar ve kãn ja ti nĩgtĩ, ẽg jagtar mré hã. Hã kỹ tóg ẽg jagfy vẽnh fẽg, kỹ tóg ẽg tỹ Topẽ vĩ mranh tỹ tũ' he ja nĩ. Topẽ tũ ki rĩr tĩ to pã'i mág vỹ tỹ ti nĩ, hã kỹ tóg ẽg jagãgtãn tĩ.
Ẽg mré tóg jagtar ja nĩgtĩ, Jesus ti. Japo vỹ ti tỹ Topẽ vĩ mranh han sór ja nĩgtĩ gé, ẽg ri ke, hã ra tóg mranh ja tũ nĩgtĩ inhhã. Hã kỹ tóg ki kanhró nĩ, ẽg tỹ nén ũ vég mũ kar ki. Hã kỹ tóg tag kar to ẽg tar han ki kanhró nĩ gé, inhhã.
Inh kanhkã', Topẽ tũ vỹ tỹ ãjag nỹtĩ. Kỹ tóg ãjag kuprẽg, ãjag tỹ kanhkã tá ve jé. Hã kỹ Jesus mĩ ẽkrén nĩ. Topẽ vỹ ti fẽg. Kỹ tóg ẽg mỹ tỹ Topẽ tũ to pã'i mág ẽn ri ke nĩ, ẽg tỹ ti ki rã kỹ.
Ũ tỹ ti fẽg mũ ẽn rãnhrãj han tóg tĩ, Moisés ri ke. Moisés vỹ Topẽ tũ kar ki rĩr há han ja nĩgtĩ gé, Topẽ povo kar ki, ti ĩn krẽm ke kar fag ki.
Hã ra Jesus vỹ Moisés kãfór nĩ. Ũ tỹ ĩn han tĩ vỹ ũ tỹ ĩn ki rĩr tĩ ẽn kãfór nĩ. Ri ke ti nĩ. Ẽprã ke vỹ tỹ ti nĩ, Moisés ti, kỹ Jesus vỹ ti kãfór nĩ.
Gĩr kar vỹ panh nỹtĩ gé. Ũ tỹ vẽnh kar han mũ vỹ tỹ Topẽ ti nĩ.
Moisés vỹ Topẽ tũ ag ki rĩr ja nĩgtĩ. Topẽ mỹ rãnhrãj tĩ vỹ tỹ ti nĩ ja nĩgtĩ. Kỹ tóg Topẽ ĩn krẽm ke fag ki rĩr nĩ ja nĩgtĩ. Hã ra tóg Cristo tỹ nén han ke ẽn kãmén ja nĩ gé.
Cristo vỹ tỹ Topẽ kósin nĩ. Kỹ tóg Topẽ tũ ag ki rĩr há han tĩ. Hã ra ag tóg tỹ ti tũ nỹtĩ, ti ĩn krẽm ke kar ẽn ag, fag ke gé. Ẽg hã vẽ. Ti tũ vỹ tỹ ẽg nỹtĩ, ẽg tỹ ti to tar nỹtĩn kỹ, ẽg tỹ ti kãmén há han kỹ, ti tỹ ẽg mỹ sér nĩn kỹ, ẽg tỹ tá nén venh ke ti.
Topẽ vỹ ti kuprĩg tỹ: “ãjag tỹ ũri inh vĩ mẽ kỹ vẽnh kutu han tũg nĩ,” he ja nĩ.
“Ãjag jógjóg ve ag vỹ vẽnh kutu han ja nĩgtĩ. Kỹ ag tóg inh kato vãsãn ja nĩgtĩ, ag tỹ ga kórég ki nỹtĩn kỹ,” he tóg.
“Ẽn kã ag tóg iso vĩ pãtigtén ja nĩgtĩ gé. “Ẽg tỹ ti vĩ mranh mũ ra tóg ẽg vóg konãn ke tũ nĩ,” he ja ag tóg nĩgtĩ, ag tỹ isỹ nén han mũ ẽn ve ja ra, isỹ prỹg tỹ 40 (ke) ẽn ki ag ki rĩr há han mũ ra.
Hã kỹ sóg ag to jũ ja nĩ. Ag to sóg: “kórég ag nỹtĩ,” hé. “Vẽjykre há to jykrén tũ ag tóg nỹtĩgtĩ. Ijapry ve sór ja tũ ag tóg nỹtĩ,” he sóg.
Kỹ sóg, ag to vĩ jũ han kỹ: “sỹ ag vẽnhkán han ke vẽ vẽ. Hã ra ag tóg iso vĩ jũ han ja nĩ. Hã kỹ ag tóg vẽnhkán ke tũ nĩ ha. Hã kỹ ag ri ke han tũg nĩ, ãjag tỹ ũri inh vĩ mẽ kỹ, he sóg mũ,” he tóg, Topẽ ti.
Inh kanhkã, tag to jykrén, ãjag tỹ Topẽ kato vãsãn sór tũ nĩ jé, ãjag tỹ ti vĩ mranh sór tũ nĩ jé gé, ãjag tỹ Topẽ tovãnh sór tũ nĩ jé. Ti hã ne ẽg rĩnrĩr han ki kanhró nĩ'. Hã kỹ ti tovãnh tũg nĩ.
Jagnẽ jyvẽn nĩ, kurã kar ki, ũri mỹr. Ãjag tỹ jagnẽ jyvẽn to tar nỹtĩn kỹ ãjag tóg Topẽ to tar nỹtĩnh ke mũ gé, ha vem nĩ. Kỹ ãjag kã mĩ ũ vỹ vẽnh kutu han ke tũ nĩ. Ẽg tỹ ti vĩ mranh kỹ ẽg tóg kutu nỹtĩ.
Ha mẽ, Cristo tũ vỹ tỹ ẽg nỹtĩ, ẽg tỹ ti tovãnh sór tũ nỹtĩn kỹ. Ẽg tỹ ti ki rã vén mũ kã ẽg tóg ti to tar nỹtĩ ja nĩgtĩ. Ẽg tỹ ẽn ri ke ti to tar nỹtĩn kỹ ẽg tóg tỹ ti tũ nỹtĩ.
Hã kỹ tóg ẽg mỹ: “ãjag tỹ ũri inh vĩ mẽ kỹ vẽnh kutu han tũg nĩ,” he mũ. “Ãjag jógjóg ve ag vỹ tóg vẽnh kutu han', kỹ ag tóg inh kato vãsãnsãn, isỹ ag jykre ve sór ja nĩn kỹ. Ag ri ke han sór tũg nĩ,” he tóg.
Ũ tỹ hẽ nỹ hỹn ti vĩ mẽ kỹ ti kato vãsãnsãn ja nĩgtĩ'? Ũ tỹ ga tỹ Egito tá kãpa ja ẽn ag vẽ, ha mẽ, Moisés tỹ tá ag tatĩn kãtĩg kỹ.
Kỹ Topẽ hỹn ũ tỹ hẽ to jũ ja nĩgtĩ, prỹg tỹ 40 (ke) ẽn ki? Ũ tỹ ti vĩ mranh ja ẽn ag hã to tóg jũ ja nĩ, hã kỹ ag tóg ga kórég ẽn ki tũ' he kãn.
Kỹ Topẽ hỹn ũ tỹ hẽ to: “vẽnhkán ke tũ ag nĩ ha,” he ja nĩgtĩ'? Ũ tỹ ti vĩ han sór tũ ẽn ag to ke ja vẽ, mỹr, ha mẽ.
Ag tỹ ti tovãnh kỹ, hã kỹ ag tóg ag tỹ nén ve sór ja ẽn ve ja tũ nĩ sir, mỹr, ha mẽ.
Ha vé, Topẽ tỹ ẽg vẽnhkán han sór vẽ, kanhkã tá. Kỹ ti vĩ to é he tũg nĩ. Vẽnh ki rĩr há han nĩ, ãjag tỹ to krónh ke tũ nĩn jé.
Mẽ ẽg huri, Topẽ tỹ ẽg mỹ nén han sór mũ ẽn ti. Ũ tỹ ga kórég mĩ mũ mũ ẽn ag tỹ mẽ ri ke han ẽg tóg huri. Hã ra ag tóg kri fi ja tũ nĩgtĩ, ag tỹ mẽg mũ ra. Hã kỹ tóg ag mỹ nén ũ há han ja tũ nĩ, Topẽ ti.
Ẽg tỹ ti ki ge hã kỹ ẽg tóg vẽnhkánkán ke mũ. Hã kỹ Topẽ vỹ: “ sỹ ag vẽnhkán han ke vẽ vẽ, hã ra ag tóg vẽnhkán ke tũ nĩ ha,” he ja nĩ, ag to jũ kỹ. Topẽ vỹ vãsỹ vẽnhkán ja nĩgtĩ, ti tỹ nén ũ kar hynhan kar kỹ. Kỹ nén ũ kar vỹ hynhan kỹ nỹtĩ ha.
Hã kỹ tóg Topẽ vĩ rán kỹ nĩn ki: “kurã tỹ 7 (ke) ki Topẽ vỹ vẽnhkán, ti rãnhrãj han kãn kar kỹ,” he mũ.
Hã ra tóg Israel ũ ag to: “vẽnhkánkán ke tũ ag nĩ ha,” he mũ gé.
Vãsỹ Topẽ tóg ẽg jógjóg ve ag mỹ ag vẽnhkánkán ke tag tó ja nĩgtĩ vẽ, hã ra ag tóg ti vĩ jẽmẽ ja tũ nĩgtĩ. Kỹ Topẽ tóg ũ ag kuprẽg ja nĩgtĩ, kỹ tóg ag hã mỹ ag vẽnhkánkán ke ti nĩm mũ sir, ẽg hã mỹ.
Kurã tãg nĩm ja ti nĩ gé, ẽg vẽnhkán ke to, hã vỹ: ũri, he mũ. Hã kỹ Davi tóg: “ãjag tỹ ũri ti vĩ mẽ kỹ vẽnh kutu han tũg nĩ,” he ja nĩ. Ag tỹ ga kórég ẽn tá kãpa kar kỹ ke ja vẽ, ag tỹ ga há tá junjun kar kỹ.
Josué vỹ Israel ag mré ga há ẽn ra tĩg ja nĩgtĩ. Hã ra ag tóg tá vẽnhkán pẽ han ja tũ nĩgtĩ ver. Hã kỹ Davi vỹ ag mỹ kurã ũ tó ja nĩ. Ag vẽnhkán pẽ han ke ẽn ti tó ja ti nĩgtĩ.
Ha mẽ, Topẽ povo vỹ vẽnhkán ke mũ, ha vem nĩ, ti tỹ ag mỹ kurã nĩm kỹ.
Ũ tỹ vég mũ vỹ ti rãnhrãj ki vẽnhkán ke mũ, Topẽ tỹ vẽnhkán mũ ẽn ri ke, kurã tỹ 7 (ke) ẽn ki.
Hã kỹ vãsãnsãn nĩ, ãjag tỹ tỹ prãnh ke tũ nĩ jé, ãjag tỹ ũ tỹ ga kórég mĩ mũ ja ẽn ag nón ti vĩ mranh tũ nĩ jé, ãjag tỹ ãjag vẽnhkán ke ẽn ve jé.
Topẽ vĩ hã tugrĩn ẽg tóg rĩnrĩr nỹtĩ. Ti vĩ hã tỹ tóg nén kar hynhan ja nĩ. Rógro jã régre vỹ nén ũ kym há nỹgtĩ. Hã ra Topẽ vĩ vỹ ti tỹ nén ũ kym há kãfór nĩ. Kỹ ti vĩ tóg ẽg ki rã tĩ, ẽg nĩ ki, ẽg kuka ki, ẽg krĩ ki, ẽg kuprĩg ti ki ke gé, ẽg há kar ki. Kỹ tóg ẽg tỹ nén to jykrén mũ kar ki kanhró nĩ. Ẽg tỹ nén han sór mũ ki kanhró kar ti nĩ gé, Topẽ ti.
Nén kar ki kanhró tóg nĩ. Ti tỹ nén han mũ kar ki kanhró tóg nĩ. Nén ũ tóg ti mỹ vẽnh péju kỹ nĩ tũ pẽ nĩ. Ũ tóg ti vatánh tá nén ũ han ke tũ pẽ nĩ gé. Ki kanhró kar ti nĩ, ũ tỹ ẽg jykre tugnỹm ke mũ ẽn ti.
Ti to tar nỹtĩm nĩ, ha mẽ. Ti ki ge kỹ ãjag nỹtĩ. Ẽg jagfy Topẽ tũ ki rĩr tĩ to pã'i mág vỹ nĩ nĩ, hã vỹ: Jesus, he mũ. Ẽn vỹ kanhkã tá jun huri.
Ti pijé ẽg krój nỹtĩ tag ki kagtĩg nĩ'. Ki kanhró tóg nĩ mỹr. Ẽg ri ke tóg jagtar nĩ ja nĩgtĩ gé, kỹ Japo vỹ ti tỹ Topẽ vĩ mranh han sór ja nĩgtĩ gé. Hã ra tóg inhhã mranh ja tũ nĩgtĩ.
Hã kỹ ẽg tóg Topẽ mré vẽmén ke mũ, jatun mỹ. Mũmẽg ke tũ ẽg tóg nĩ. Ẽg jagãgtãn jé tóg ke mũ. Kỹ tóg ẽg tar han ke mũ gé, ẽg krój nỹtĩn kỹ.
Ẽprã ke tỹ Topẽ tũ to pã'i mág jykre vỹ ge nỹgtĩ, ha mẽ. Ti mré ke ag jagfy tóg vĩ tĩ, Topẽ mré. Kỹ tóg ag jagfy Topẽ mỹ nén ũ pũn tĩ gé. Kỹ tóg ag mẽg tãnh kỹ pũn tĩ gé, ag tỹ Topẽ vĩ mranh ja tugrĩn.
Hã ra tóg tỹ ẽprã ke nĩ gé, ag mré. Ag krój ri ke tóg nĩ gé. Hã kỹ tóg ag krój nỹtĩ ra ag jagãgtãn há han tĩ, ũ tỹ Topẽ vĩ mranh sór tũ ra mranh mũ ẽn ag.
Mranh tóg tĩ gé, Topẽ tũ to pã'i mág ẽn ti. Hã kỹ tóg ti tỹ mranh mũ ẽn to Topẽ mỹ tãnh kỹ pũn tĩ gé, ti mré ke ag tũ ẽn mré.
Hã ra tóg vẽso: “inh hỹn tỹ Topẽ tũ to pã'i mág nĩnh mũ,” henh ke tũ pẽ nĩ. Topẽ hã ne ũ to: “tag vỹ tỹ isũ ki rĩr to pã'i nĩnh mũ,” he tĩ', ti tỹ vãsỹ Arão kuprẽg vén ẽn ri ke.
Hã kỹ Cristo vỹ vẽsóg ki tag to jykrén ja tũ nĩ gé. Ti pijé vẽsỹ pã'i han ja nĩgtĩ'. Vẽsỹ Topẽ tũ to pã'i mág han sór ja tũ tóg nĩgtĩ'. Topẽ hã ne Jesus mỹ: “inh kósin vỹ tỹ ã nĩ,” he ja nĩ'. “Ũri sóg ã mỹ: tỹ inh ã panh nĩ, he mũ,” he ja ti nĩ.
Kỹ tag tóg rán kỹ nĩ gé, Topẽ vĩ tỹ rán kỹ nĩ ki, ha mẽ: “isũ ki rĩr jé ã tóg ke mũ. Tũ' henh ke tũ ti nĩ, ã tỹ isũ ki rĩr nĩ ti, Melquisedeque tỹ isũ ki rĩr mũ ẽn ri ke,” he ja ti nĩ gé, Cristo mỹ, Topẽ ti.
Jesus vỹ, ti tỹ ga mĩ tĩg kỹ jagtar nĩn kỹ Topẽ mỹ to vĩ', to vĩ' he ja nĩgtĩ, ti tỹ ti kren han jé, ti ter tũ nĩ jé. Kỹ tóg fỹ gé, Topẽ mré vẽmén kỹ. Vẽsỹrénh jagy han tóg. Kỹ Topẽ vỹ ti vĩ jẽmẽ ja nĩ, ti tỹ ti mỹ to vĩn kỹ.
Topẽ kósin vỹ tỹ ti nĩ, hã ra tóg ti jagtar tugrĩn Topẽ tỹ nén tó mũ ki kanhrãn kãn ja nĩ, ti tỹ Topẽ vĩ hã han jé.
Ti tỹ vẽnh kanhrãn kãn kỹ tóg ẽg kren han ki kanhró nĩ gé sir. Ẽg jagfy tóg ter ja nĩ, kỹ tóg ẽg kren han mũ, ẽg tỹ ti vĩ ki króm kỹ.
Topẽ vỹ ti mỹ: “inh mỹ isũ ag ki rĩrm nĩ. To pã'i mág vỹ tỹ ã nĩ, Melquisedeque ẽn ri ke,” he ja nĩ. Hã kỹ tóg tỹ pã'i nĩ, Jesus ti.
Sỹ ãjag mỹ tag kãmén kãn sór mũ ra tóg jagy tĩ. Kỹ ãjag tóg mẽ há han tũ nĩgtĩ gé. Ãjag pijé krĩ há nỹtĩ ver'.
Ãjag tỹ ũ ag kanhrãn ke vẽ vẽ, ãjag tỹ vãsỹ Topẽ vĩ mẽ ja nỹtĩn kỹ. Hã ra ãjag tóg ver ki kagtĩg nỹtĩ. Ãjag kã ũ tỹ ãjag mỹ Jesus kãmén vén ja ẽn tó mãn kỹ tóg há nỹnh mũ vẽ.
Gĩr kãsir ri ke ãjag nỹtĩ, ãjag tỹ Jesus kãme ẽn ki kanhrãn kãn tũ nĩn kỹ ver. Leite hã kron ag tóg tĩ, ag tỹ ver kãsir nỹtĩn kỹ.
Ẽg tỹ to jykrén há han kỹ ẽg tóg ũn sanh há ri ke nỹtĩ. “Tag vỹ há nĩ, tag vỹ há tũ nĩ. Tag vỹ kuryj nĩ, jãvo tag vỹ kygnẽ kỹ nĩ,” he jé ẽg tóg ke mũ, ẽg tỹ ki kanhrãn há han kỹ.
Ãjag tỹ ver gĩr kãsir ri ke nỹtĩ ra sóg ãjag mỹ ũn sanh ag tũ kãmén sór mũ ha, ãjag tỹ ver to tar tũ nỹtĩ ra, ha mẽ. Ãjag tỹ nén mẽ vén jan hã vẽ, ha mẽ: vẽjykre kórég tovãnh, ẽg tỹ nén to ter ke mũ ẽn tovãnh kãn, Topẽ ki rã,
ũ tỹ ti ki rã mũ ẽn kype, ti kri ẽg nĩgé fi, ti tỹ ẽg mré Jesus ki rã kỹ jẽn kỹ, ẽg tỹ ẽg ter kar kỹ rĩr mãn ke ẽn to jykrén ke, Topẽ tỹ ẽg jykre tugnỹm ke ẽn to. Kỹ tag kar vỹ gĩr tỹ ti pafa ja kron ẽn ri ke nĩ.
Tag tó mãn sór tũ inh nĩ ha. Sỹ ãjag mỹ tag pãte Jesus kãmén sór vẽ. Kỹ tóg ũn sanh tỹ vẽjẽn kufy ko ẽn ri ke nĩ. Topẽ tỹ tag to isar han kỹ sóg ãjag mỹ kãmén há han ke mũ.
Ha mẽ, ẽg kã mĩ ũ ag tóg, ag tỹ Topẽ ki rã kar kỹ ti tovãnh pẽ han ja nĩgtĩ. Kỹ ag tóg ti ki ge mãn ke tũ nĩ ha. Ẽg tỹ Topẽ ki ge kỹ tóg ẽg kanhrãn ke mũ, vẽjykre há ki. Topẽ vỹ ẽg mỹ kanhkã tá vẽjykre há ẽn nĩm ke mũ. Ẽg mỹ tóg ti kuprĩg jẽnẽg mũ gé.
Topẽ vĩ há nĩ ẽn vég ẽg tóg tĩ. Ẽg tỹ kanhkã tá nén venh ke mũ ẽn ve sĩ han ẽg tóg tĩ, ẽprã, ẽg tỹ Topẽ ki ge kỹ.
Ũ tỹ ti jykre tag ve kar kỹ ti tovãnh pẽ han kỹ tóg ti ki rã mãn ke tũ nĩ ha. Ti jykre kórég tovãnh mãn ke tũ ti nĩ ha. Ha vé, ẽg tỹ ti ki rã há han kar kỹ ti tovãnh pẽ han kỹ ẽg tóg ti tỹ krunh to sa mãn ri ke han mãn mũ sir, Topẽ kósin ti. Ẽg tỹ vẽnh kar tỹ ti to é he han mãn vẽ sir.
Ẽpỹ ri ke ti nĩ, ha mẽ. Ta tỹ ẽg jakré kri kutẽ kỹ tóg mog há han tĩ, ẽg tỹ ga há ki krãn kỹ. Ẽg tỹ ẽpỹ há ri ke nỹtĩn kỹ, ẽg tỹ Topẽ mỹ vẽjykre há han kỹ tóg, ẽg ve há han ke mũ, Topẽ ti.
Ẽpỹ ũ tóg hã ra kórég nĩ. Kỹ sónh hã tóg ki munmur tĩ, vãnh ti ke gé, kỹ tóg mogmog tũ nĩgtĩ sir, ẽg jakré ti. Ẽg tỹ ẽpỹ kórég ẽn ri ke nỹtĩn kỹ Topẽ vỹ, ẽg tovãnh ke mũ sir. Kỹ tóg ẽg mỹ vĩ kónãn ke mũ. Kỹ ẽg kejẽn pũr ke mũ, kurã ẽn kã.
Ha mẽ, vĩ tar han inh huri. Hã ra ãjag tóg ti jagy tag venh ke tũ pẽ nĩ, ki kanhró inh nĩ. Ãjag to sóg há nĩ. Krenkren jé ãjag tóg ke mũ, ki kanhró inh nĩ.
Rãnhrãj há han ãjag tóg tĩ. Ti to ãjag há tãvĩ nỹtĩ. Ti tũ ki rĩr há han ãjag tóg tĩ gé. Topẽ vỹ tag vég tĩ, ãjag rãnhrãj há tag. Ti pijé kã jatu nĩgtĩ'. Vẽjykre vẽnh mỹ han tũ pẽ ti nĩgtĩ, Topẽ ti.
Hã ra sóg ãjag mỹ tag tó, ãjag tỹ ti to tar tãvĩ nỹtĩ jé, ãjag tỹ ti to krónh ke tũ nĩ jé. Kỹ ãjag tóg venh ke mũ, ãjag tỹ nén ve sór mũ ti.
Ãjag tỹ ti to krónh ken kỹ tóg kórég nĩ. Ũ ag tóg ẽg jo Topẽ ki ge ja nĩgtĩ, hã ra ag tóg ti tovãnh ja tũ pẽ nĩgtĩ. Kỹ ag tóg hur vé, Topẽ tỹ ẽg mỹ nén ven sór mũ ẽn ti. Tag ag ri ke han nĩ.
Topẽ vỹ Abraão mỹ: “ã to vĩ há han jé sóg ke mũ. Ã krẽ e han jé sóg ke mũ,” he ja nĩ. Kỹ tóg ti mỹ: “ã pijé tag venh ke tũ nĩ'. Inh hã vỹ ki kanhró nĩ',” he ja nĩ gé. Ũ tỹ ti kãfór nĩ ra tóg: “ti hã vỹ ki kanhró nĩ,” henh ke mũ vẽ. Hã ra ũ tóg Topẽ kãfór nĩ tũ nĩ, hã kỹ tóg: “inh hã vỹ ki kanhró nĩ,” he ja nĩ.
<range>
Kỹ Abraão vỹ Topẽ tỹ ti mỹ nén tó ja tag to tar nĩ ja nĩgtĩ gé. Jatun mỹ tóg ti kósin ke ẽn jãvãnh ja nĩgtĩ, hã kỹ tóg kejẽn vé.
Ẽprã ke ag vỹ, ag tỹ jagnẽ mỹ vĩ há han sór kỹ jagnẽ mỹ: “inh kãfór nĩ ẽn vỹ ki kanhró nĩ, sỹ ã mỹ nén han ke ti,” he tĩ. Tag tó kỹ ag tóg jagnẽ jũ tỹ tũ' he tĩ. Ũ tỹ tag tó kỹ ag tóg, ki kanhró nỹtĩ, ti tỹ ki hã tó ja ti. Ẽprã ke ag jykre hã vẽ.
Vẽjykre tag han ja ti nĩ, Topẽ ti, ti tỹ ẽg mỹ ti vĩ jẽnẽn kỹ. Ti tỹ ẽg mỹ nén tó ja ẽn ve jé ẽg tóg ke mũ. Ẽg tỹ tag ki kanhrãn há han hã jé tóg ẽg mỹ: “ki kanhró inh nĩ,” he ja nĩ. Pãte ũ tó mãn ke tũ ti nĩ ha.
Ti vĩ régre to ẽg tóg, ki kanhrãn há han tĩ. Ẽg mỹ tó kar kỹ tóg: “ki kanhró inh nĩ,” he ja nĩ gé. Ti vĩ régre hã vẽ. Hã kỹ ẽg tóg venh ke mũ, ti tỹ ẽg mỹ nén tó ja ti. Ón ja tũ ti nĩ gé, ti tỹ ón ki kagtĩg nĩn kỹ. Ti tỹ ẽg mỹ nén tó ja ẽn ve sór ẽg tóg mũ, hã vỹ: kanhkã, he mũ.
Ẽg tỹ kanhkã ve sór kỹ ẽg tóg, to krónh ke tũ nĩgtĩ. Ẽg tỹ kanhkã tá ũn ve sór mũ ẽn hã vỹ ẽg tar han tĩ, ẽg tỹ tỹ prãnh ke tũ nĩ jé. Tá jun jé ẽg tóg ke mũ, ha vem nĩ, Topẽ jamã tá.
Jesus vỹ tá jun vén, ẽg jo. Kỹ tóg ẽg mỹ Topẽ to ẽpry ti han. Ẽg jagfy tóg tỹ Topẽ tũ ki rĩr tĩ to pã'i mág nĩ, Melquisedeque ẽn ri ke. Kỹ Jesus tỹ tỹ pã'i nĩ tóg kurã krỹg ja tũ nĩ. Kỹ tóg, ẽg jo Topẽ rĩnja tá nĩ nĩ, ẽg tỹ ti nón tá junjun jé gé.
Melquisedeque ẽn vỹ tỹ pã'i mág nĩ ja nĩgtĩ, ẽmã tỹ Salém kri. Kỹ tóg Topẽ tũ ki rĩr nĩ ja nĩgtĩ gé, ũ tỹ vẽnh kar kri ke nĩ ẽn tũ ki. Abraão vỹ pã'i tỹ 4 (ke) ẽn mré vẽnh génh han ja nĩ. Ti tỹ ag kãgtén kar kỹ Melquisedeque ẽn vỹ, ti kato tẽ, kỹ tóg ti mỹ: “Topẽ vỹ ã ve há han. Kỹ tóg ã ve há han mãn ke mũ gé,” he mũ.
Kỹ Abraão vỹ ti mỹ dízimo ẽn nĩm mũ sir Ti tũ tỹ 10 (ke) kar ki tóg ũn pir nĩm mũ sir, Melquisedeque mỹ, ti tỹ ũn kato tẽ mũ ẽn ag tũ mãn ja tỹ. Ti jiji to ken hã vẽ, hã vỹ: vẽjykre kuryj to pã'i, he mũ, hã vỹ: Melquisedeque, he mũ. Kỹ tóg tỹ, ẽmã tỹ Salém to pã'i nĩ, hã vỹ: ũn krĩ kuprã ẽn ag pã'i, he mũ.
Panh tũ ti nĩ, mỹnh tũ ke gé, jógjóg ve tũ ti nĩ gé. Ũ ki mur ja tũ ti nĩ, kỹ tóg ter ja tũ nĩ gé. Topẽ kósin ri ke ja ti nĩ. Topẽ tũ ki rĩr kỹ tóg nĩ nĩ, ti kurã vỹ krỹg ja tũ nĩ, Melquisedeque kurã ti.
Pã'i mág pẽ vẽ, hã kỹ Abraão vỹ ti mỹ ti tũ tỹ dízimo nĩm ja nĩ gé. Hã ki ẽg tóg ki kanhró nỹtĩ, ti tỹ Abraão kãfór nĩ ti, Melquisedeque ti.
Ũ tỹ Israel ag kã mĩ dízimo mãg tĩ ag vỹ tỹ Levi krẽ nỹtĩ, ũ tỹ Topẽ tũ ki rĩr tĩ ẽn ag. Ag mré ke ag ki ag tóg dízimo ẽn mãg tĩ, ag kar tỹ tỹ Abraão krẽ'krẽ nỹtĩ ra.
Hã ra Melquisedeque pijé tỹ Abraão mré ke nĩ ja nĩgtĩ'. Ge ra Abraão tóg ti mỹ dízimo ẽn nĩm ja nĩ. Kỹ tóg ti mỹ: “Topẽ jé ã ve há han,” he mũ gé, Topẽ tỹ Abraão mré vẽmén kỹ ti mỹ: “ã kófa ra ã kósin ke mũ,” he kar kỹ.
Kỹ tóg Abraão kãfór nĩ, Melquisedeque ti, ti tỹ ti mỹ: “Topẽ jé ã ve há han,” hen kỹ. Ti kri ke vỹ tỹ ti jẽ.
Levi krẽ'krẽ ẽn ag vỹ tỹ ẽprã ke nỹtĩ gé, ũ tỹ ag mré ke ki dízimo mãg tĩ ẽn ag. Hã ra Melquisedeque vỹ ter ja tũ nĩ nẽji, hã kỹ tóg rán kỹ nĩ, Topẽ vĩ ki. Ũn ter ke tũ ẽn vỹ Abraão ki dízimo mãn ja nĩ, hã vỹ: Melquisedeque, he mũ.
Kỹ, Abraão tỹ ti mỹ dízimo nĩm ẽn kã tóg ti krẽ'krẽ tỹ Levi jagfy ti mỹ nĩm ja nĩ gé. Hã kỹ ag tóg ag mré ke ag ki dízimo vég' he ja nĩgtĩ gé sir.
Abraão tỹ ti mỹ dízimo nĩm ẽn kã Levi vỹ, mur ja tũ nĩ ver, hã kỹ ti jógjóg ve tỹ Abraão vỹ ti jagfy dízimo nĩm ja nĩ. Nĩm kar kỹ tóg kejẽn Levi vovo han mũ sir, Melquisedeque tỹ ti mré vẽmén kar kỹ.
Topẽ tỹ Levi krẽ'krẽ ag mỹ: “isũ ki rĩrm nĩ,” he mũ ẽn kã tóg ag mỹ tag to vẽjykre nĩm ja nĩgtĩ gé. Ag hã tỹ ki rĩr há han ke vẽ vẽ. Hã ra ag tóg ki rĩr kãn jã tũ nĩ. Hã kỹ Topẽ tóg ũ tỹ ki rĩr ke mũ ũ jẽnẽ ja nĩ, ũ tỹ Melquisedeque ri ke ẽn, hã vỹ: Jesus Cristo, he mũ. Ag tỹ ki rĩr há han ja nĩ ra Topẽ hỹn ti jẽnẽnh ke tũ nĩ vẽ.
Kỹ, Jesus tỹ Topẽ tũ ki rĩr kỹ Topẽ vỹ, ti mỹ tag to vẽjykre tãg han ja nĩ gé.
Hã kỹ tóg ki rĩr nĩ nĩ sir. Ti pijé tỹ, Levi krẽ'krẽ ag kã ũ nĩ'. Judá krẽ'krẽ ag kã ũ vỹ tỹ ti nĩ. Ge ra tóg Topẽ tũ ki rĩr mũ. Judá krẽ'krẽ ũ tóg ki rĩr ke tũ nĩ vẽ. Kỹ Moisés tóg, ag to nén ũ tó ja tũ nĩ gé, ti tỹ Topẽ tũ ki rĩr ke tag rán kỹ. Hã ra Jesus tóg Topẽ tũ ag ki rĩr jẽ. Topẽ tỹ ti mỹ vẽjykre tãg nĩm hã vẽ.
<range>
Levi krẽ'krẽ ag vỹ, Topẽ rãnhrãj han kãn ki kagtĩg ja nỹtĩgtĩ. Hã kỹ Topẽ tóg, ti tũ ki rĩr ke mũ ũ jé prẽr, ũ tỹ Melquisedeque ri ke ẽn, hã vỹ: ẽg Senhor tỹ Jesus, he mũ.
Kỹ ti pijé ẽprã ke ag jykre ri ke han kỹ Topẽ tũ ki rĩr mũ'. Kỹ ẽprã ke ũ vỹ: “ha ki rĩr,” he ja tũ nĩ gé. Topẽ tỹ ti mỹ nén tó jan hã vẽ. Ter mãn ke tũ ti nĩ ha, hã kỹ tóg ki rĩr há han mũ ha, Jesus ti.
Ti to tag tóg rán kỹ nĩ, Topẽ vĩ tỹ rán kỹ nĩ ki, ha mẽ: “isũ ki rĩr jé ã tóg ke mũ. Tũ' henh ke tũ pẽ ti nĩ, ã tỹ isũ ki rĩr nĩ ti, Melquisedeque tỹ isũ ki rĩr nĩ ẽn ri ke,” he ja ti nĩ.
Tag tó kỹ tóg, Moisés jykre ẽn tỹ tũ' he mũ, ti krój nĩn kỹ, ti tỹ ẽg há han mãn ki kagtĩg nĩn kỹ.
Hỹ, Moisés jykre ẽn vỹ ẽg tar han ki kagtĩg ja nĩgtĩ. Kỹ ẽg ti jykre han sór mũ ra kanhkã tá jun ke tũ nĩ. Vãhã Topẽ tóg, ẽg mỹ vẽjykre tãg nĩm ja nĩ, hã vỹ: Jesus jykre, he mũ. Kỹ ẽg tóg Jesus hã tugrĩn Topẽ nĩgja tá junjun ke mũ.
Moisés tỹ Levi krẽ'krẽ ag mỹ: “Topẽ tũ ki rĩrm nĩ,” he mũ ra tóg: “tũ' henh ke tũ ti nĩ, ãjag tỹ ki rĩr ti,” he ja tũ nĩ.
Hã ra Topẽ tóg, Jesus hã mỹ: “isũ ag ki rĩr jé ã tóg ke mũ. Tũ' henh ke tũ ti nĩ, ã tỹ ag ki rĩr nĩ ẽn ti,” he ja nĩ. “Sỹ ke há vẽ,“ he ja tóg nĩ, ẽg jóg mág ti, ti kósin hã mỹ.
Hã kỹ Jesus jykre vỹ Moisés jykre kãfór nĩ, ti tỹ ẽg mỹ vẽjykre tãg nĩm mũ tag.
Moisés jykre ẽn ki Topẽ tũ ki rĩr tĩ ag vỹ, e ja nỹtĩgtĩ. Ag kã ũ ter kỹ ag tóg jagnẽ jẽgja kã ũ fẽg' he ja nĩgtĩ, ti tỹ Topẽ mỹ ti tũ ki rĩr jé.
Hã ra Jesus vỹ, ter mãn ke tũ nĩ inhhã. Topẽ tũ ki rĩr tóg nĩ nĩ, ũ tóg ti jẽgja kã jẽnh ke tũ nĩ.
Hã kỹ tóg, ti tỹ ũn ki rĩr nĩ ẽn ag krenkren han tĩ, ũ tỹ ti tugrĩn Topẽ jamã tá junjun ke mũ ẽn ag kar. Rĩr tóg nĩ nĩ, kỹ tóg ẽg jagfy Topẽ mré vẽmén tĩ. Kurã krỹg ja tũ ti nĩ.
Ẽg to ti há nĩ, ti tỹ ẽg jagfy Topẽ tũ ki rĩr nĩn kỹ. Topẽ kósin vỹ tỹ ti nĩ. Kygnẽ ja tũ pẽ ti nĩ. Nén ũ kórég venh ke tũ ẽg nĩ, ti ki. Topẽ vĩ mranh tĩ ag mré ke tũ vẽ. Kỹ tóg tỹ, kanhkã tãn kar ag kri ke nĩ gé sir, ũri.
Ẽprã Topẽ tũ ki rĩr tĩ ag vỹ, ag tỹ Topẽ vĩ mranh ja tugrĩn, ti mỹ nén ũ pũn vén tĩ. Kar kỹ ag tóg ag mré ke ag jagfy Topẽ mỹ nén ũ pũn tĩ gé sir. Jesus vỹ Topẽ vĩ mranh ja tũ nĩ inhhã. Hã kỹ tóg, ti tỹ vẽnh fẽg pir ẽn ki ẽg tỹ Topẽ vĩ mranh e ja ẽn tỹ tũ' he kãn.
Moisés tỹ: “Topẽ tũ ki rĩr,” hen kỹ tóg ũ tỹ kygnẽ mág kỹ nỹtĩ ag mỹ ke ja nĩgtĩ, ag tỹ tỹ ẽprã ke nỹtĩn kỹ. Hã ra Topẽ tóg vẽjykre tãg han kỹ ti kósin mỹ: “ã hã ne ki rĩr ke mũ,” he ja nĩ. “Sỹ ke há vẽ,” he ja tóg nĩ.
Ha mẽ, ẽg jagfy Topẽ tũ ki rĩr tĩ to pã'i mág vỹ nĩ nĩ. Topẽ pẽgja tá tóg nĩ nĩ, kanhkã tá.
Topẽ nĩgja pẽ tá tóg, ti tũ ki rĩr mũ. Ti nĩgja pẽ ẽn pijé tỹ ẽprã ke tỹ há nĩ'. Topẽ hã tỹ há vẽ. Ẽn tá tóg nĩ nĩ, ẽg jagfy.
Topẽ tũ to pã'i mág jykren hã vẽ, ha mẽ. Topẽ mỹ ag tóg nén ũ nĩ pũn tĩ, nén ũ ũ ke gé. Kỹ ẽg jagfy Topẽ tũ to pã'i mág tag vỹ, Topẽ mỹ nén ũ nĩm ke mũ gé, Jesus ti, hã vỹ: vẽnh fẽg, he mũ.
Ti tỹ ver tag mĩ ga kri mũ ag mré tĩ ra Topẽ tóg, ti mỹ vẽnh rãnhrãj tag nĩm ke tũ nĩ vẽ, ti tỹ Topẽ tũ ki rĩr jé. Ẽprã ũ tỹ Topẽ tũ ki rĩr mũ ag vỹ nỹtĩ ver, ũ tỹ Judeu ag jykre ki Topẽ tũ ki rĩr mũ ũ ag.
Topẽ ĩn krẽm ag tóg nén ũ nĩ pũn tĩ, Moisés tỹ ag mỹ vẽjykre nĩm kỹ. Topẽ hã vỹ ti mỹ tó ja nĩ, ti tỹ kur tỹ ĩn han jafã tỹ Topẽ mỹ ĩn han jé. Ti mỹ tóg: “ã mỹ sóg ã tỹ nén han ke mũ ẽn ven kãn huri,” he mũ. “Ã tỹ pãnónh kri nĩ ẽn kã sóg ã mỹ ven kãn. Sỹ ã mỹ nén ven mũ ẽn hã han nĩ,” he ja tóg nĩ, hã kỹ tóg han. Ðn ẽn krẽm ag tóg, ũri nén ũ ũ pũn tĩ, Judeu ag jykre ki, Topẽ tũ ki rĩr tĩ ag.
Hã kỹ Jesus rãnhrãj vỹ ẽprã ke ag rãnhrãj kãfór nĩ. Topẽ vỹ ẽg mỹ ti jẽnẽ, ti tỹ ẽg mỹ vẽjykre tãg nĩm jé. Kỹ tóg Moisés tỹ ẽg mỹ vẽjykre há nĩm ẽn kãfór nĩ. Kỹ tóg ẽg mỹ nén ũ há tãvĩ han ke mũ, Topẽ ti, Jesus tỹ ẽg mỹ vẽnh pãte fón ken kỹ.
Ti mỹ tóg pãgsĩ ja nĩ, ti tỹ Moisés mỹ vẽjykre nĩm ja ẽn ti. Hã kỹ tóg vẽjykre tãg han to jykrén ja nĩ.
Ti povo jykre ve kỹ tóg, ti mỹ kórég nĩ. Hã kỹ tóg: “Kãnhmar sóg povo tỹ Israel mỹ vẽjykre tãg nĩm ke mũ, Judá krẽ'krẽ ag mỹ ke gé,” he ja nĩ.
“Vẽjykre tãg tag vỹ isỹ ag jógjóg ve ag mỹ vẽjykre nĩm ja ẽn ri ke tũ nĩnh mũ. Ag mỹ sóg vẽjykre ũ nĩm ja nĩ gé, isỹ ga tỹ Egito tá ag kãpan kỹ. Ag nĩgé kãgmĩ kỹ sóg ag tatĩn tĩg ja nĩ, ag ga pẽ ra. Hã ra ag tóg, isỹ ag mỹ vẽjykre nĩm ja ẽn mranh. Hã kỹ sóg sir ag tugvãnh ja nĩ,” he tóg, ẽg jóg mág ti.
“Hã ra sóg vãhã ag mỹ vẽjykre tãg han sór mũ, povo tỹ Israel ag mỹ, ha mẽ,” he tóg. “Ag krĩ tỹ ag tóg isỹ ag jyvẽn mũ ẽn ki kanhrãn ke mũ. Kỹ ag tóg han sór ke mũ gé, ti tỹ ag fe kã kã nĩn kỹ. Ag Topẽ vỹ tỹ inh nĩnh mũ. Kỹ ag tóg tỹ inh krẽ nỹtĩnh ke mũ gé.
Kỹ ũ tóg ti mré ke ag kanhrãn mãn ke tũ nĩ ha. “Ẽg jóg mág vỹ ge nĩgtĩ, ge ti nĩgtĩ,” he mãn ke tũ ag nĩ ha, jagnẽ mỹ. Ag kar vỹ inh ki kanhró nỹtĩnh mũ, ũn kãsir ag, ũn mág ag ke gé, ẽn kã.
Ag tỹ inh vĩ mranh mũ hã ra sóg ge ra ag jagãgtãn ke mũ. Vẽnh pãte fón jé sóg ke mũ, ag tỹ inh vĩ mranh ja ẽn ti,” he ja tóg nĩ, Topẽ ti.
Kỹ, Topẽ tỹ vẽjykre tãg han kỹ vẽjykre ve ẽn vỹ, ti mỹ tỹ vẽjykre si nĩ sir. Hã ra nén ũ si kar ẽn vỹ kejẽn tũ' henh ke mũ, kãnhmar.
Topẽ tỹ ag mỹ vẽjykre ve ẽn nĩm kỹ tóg ag mỹ ag tỹ nén han ke ẽn kãmén ja nĩ. Ag tỹ ti ĩn han ke tó ja ti nĩ. Kar kỹ tóg ag tỹ ti ĩn krẽm ti mré vẽmén ke tó ja nĩ gé, ag tỹ ti mỹ nén ũ pũn ke ti ke gé.
Kỹ ag tóg, kur tỹ ĩn ẽn han, ti tỹ tỹ Topẽ ĩn jẽ jé. Hã ra tóg vẽnh kãpãm kỹ nĩ, kỹ ag tóg ĩn vãfynyn nĩg vén kỹ nĩ ẽn to: “Topẽ mré vĩ jafã,” he tĩ. Ẽn tá mesa kri vela tỹ kri vin jafã vỹ jẽ, kar kỹ mesa tỹ kri ẽmĩ vin jafã ẽn ke gé.
Tag pãte jãnkã ũ vỹ nĩ gé, jãnkã tỹ kur. Kỹ ẽn pãte ĩn vãfynyn ũ vỹ nĩ gé, ũn sĩ. Ẽn to ag tóg: “Topẽ nĩg jafã,” he tĩ.
Tá tóg Topẽ mỹ kri nén ũ pũn jafã nĩ, ouro tỹ há ti. Kri ag tóg nén ũ ger há pũn tĩ, ouro ẽn kri. Kar kỹ Topẽ caixa vỹ tá nỹ gé. Ti to tĩr vỹ tỹ ouro nĩ. Ẽn kã kã ouro tỹ pénky ki, kanhkã tá vẽjẽn vỹ nĩ, Topẽ tỹ ag mỹ ẽmĩ jẽnẽ ẽn ti, ag tỹ ga kórég mĩ mũn kỹ. Kar kỹ Arão vãtó vỹ kã kã nỹ gé, ti kãtó tỹ féj mũ ẽn ti. Kar kỹ Moisés tỹ Topẽ tỹ ẽg jyvẽn mũ ránrán ja ẽn vỹ kã ki nỹtĩ gé, caixa ẽn kã ki. Pó régre ki tóg ránrán ja nĩ.
Kỹ Topẽ tỹ jẽgnẽ jafã régre ag kãgrá vỹ nỹtĩ gé, caixa ẽn kri. Querubim he mũ ẽn vẽ, ũ tỹ Topẽ rĩnja tá nỹtĩ ẽn. Fẽr ag nỹtĩ, kỹ ag fẽr tóg krỹg he kỹ nỹtĩ. Ag fẽr fẽnja krẽm Topẽ vỹ ẽg mỹ vẽnh pãte fón tĩ, ẽg tỹ ti vĩ mranh ja ti. Hã ra sóg tag kãmén kãn sór tũ nĩ ver.
Kỹ tóg vãfynyn régre nĩ, ĩn tỹ kur ẽn ti, Topẽ tũ ẽn ti. Ti vãfynyn ve ki ag tóg kã ra ge tĩ, Topẽ tũ ki rĩr tĩ ag. Kurã kar ki ag tóg tá ag rãnhrãj han tĩ.
Ti vãfynyn ũ ẽn kã ra tóg rã pir han' he tĩ, prỹg kar ki, ag to pã'i mág ti, ti tãvĩ. Ag mẽg kyvénh ma tóg tĩ tĩ, Topẽ mỹ ven jé, Topẽ tỹ ti mỹ vẽnh pãte fón jé, povo kar mỹ ke gé, ag tỹ Topẽ vĩ mranh ja ẽn ti, ag tỹ mranh sór tũ ra mranh ja ẽn ti.
Topẽ kuprĩg vỹ, ẽg mỹ kãmén mũ, ũri, vẽjykre si ẽn ti. Kur tỹ ĩn vãfynyn vỹ ge nĩ, ha mẽ. Ti vãfynyn ve ẽn tỹ ver ĩn krẽm nĩn kỹ ẽg tóg ti vãfynyn ũ tá jun ke tũ nĩ ver, Topẽ nĩg jafã tá.
Ẽg tỹ ũri vég mũ tag ki kanhrãn jé, hã jé Topẽ tóg, vẽjykre tag han ja nĩgtĩ, ẽg tỹ to: tag ri ke ti nĩ, he jé. Topẽ ĩn ẽn tá ag tóg Topẽ mỹ nén ũ pũn tĩ, kỹ ag tóg ag mẽg tãnh kỹ pũn tĩ gé. Ag tỹ Topẽ mỹ sĩnvĩ nỹtĩ sór vẽ. Hã ra ag tóg ti mỹ pũn mũ ra sĩnvĩ tũ nỹtĩ, ag jykre tỹ ver kórég nĩn kỹ.
Kỹ ag tóg ag tỹ ti mỹ pũn há han jé, vẽjykre tỹ ge han tĩ gé, ha mẽ. Vẽjẽn to ag tóg jykrén tĩ, kỹ ag tóg vẽjẽn ũ to: “tag konh ke tũ ẽg nĩ, tag kron ke tũ ẽg nĩ,” he tĩ. Kỹ ag tóg goj tỹ vẽnh kype tỹ hẽn ri ke han tĩ gé. Tag ki vẽjykre kar vẽ, ẽprã. Kỹ Topẽ tỹ vẽjykre tãg han kỹ ẽn vỹ tóg tũ' he mũ sir.
Vãhã Cristo vỹ kãtĩg, kỹ tóg tỹ ẽg jagfy Topẽ tũ to pã'i mág nĩ ha. Kỹ ti hã vỹ ẽg krenkren han mũ sir. Ti tỹ Topẽ ĩn kã ra rã mũ vỹ, ĩn si ẽn mág kãfór nĩ gé. Há tãvĩ ti nĩ. Ẽprã ke tỹ ĩn há pijé'. Tag ki ĩn pijé'. Kanhkã tá ke vẽ.
Kỹ, Jesus tỹ ẽn kã ra rã kỹ tóg rã pir han, Topẽ nĩg jafã pẽ ẽn kã ra, Topẽ tỹ ẽg mỹ vẽnh pãte fón jé. Kỹ ti pijé ti tỹ kã ra rã kỹ ag mẽg kyvénh ma vyr', cabrito ẽn, monh tãgy ẽn. Ti kyvénh hã tỹ tóg ẽg krenkren han huri, Jesus ti.
Ag tỹ Topẽ ĩn kã ra ge sór kỹ ag tóg Topẽ tũ ki rĩr tĩ ag mỹ: “ha ẽg to tỹ kó kó hé, ẽg mẽg kyvénh tỹ,” he tĩ. Kỹ ag tóg jãnhkri nỹtĩ sir, ag tỹ cabrito kyvénh tỹ ag to tỹ kó kó hen kỹ, ke tũ nĩ kỹ monh kyvénh tỹ. Ag tỹ ag jãnhkri han jan hã vẽ.
Hã ra Cristo vỹ, ti kyvénh hã tỹ ẽg jãnhkri pẽ han. Topẽ kuprĩg tỹ ti krĩn kỹ tóg Topẽ mỹ vẽnh fẽg. Kygnẽ ja tũ pẽ ti nĩ, hã kỹ tóg há kar nĩ. Kỹ ẽg tóg vẽjykre kórég han mãn ke tũ nĩ sir, ẽg tỹ ẽg jykre si tugrĩn ter ke mũ ẽn ti. Vãhã ẽg tóg Topẽ tũ han há nỹtĩ, ũn rĩr nĩ ẽn tũ ti.
Cristo vỹ, ẽg mỹ vẽjykre tãg nĩm. Ter ja tóg nĩ, Topẽ tỹ ẽg mỹ vẽnh pãte fón jé. Ti ter kar kỹ Topẽ tóg ũ ag kuprẽg, ag tỹ Topẽ tỹ kanhkã tá ẽg mỹ nén ven ke mũ ẽn ki kanhrãn jé. Jesus tỹ ẽg mỹ han hã vẽ.
Ũ tóg ti ter ke to hã: “iser kar kỹ ẽn vỹ isũ tag mãn ke mũ, jo ũ ẽn vỹ isũ ẽn mãn ke mũ gé,” he tĩ. Rán tóg tĩ, kỹ tóg tógfĩg tĩ, vẽnh rá ti. Kỹ ag tóg ag tỹ vẽnh rá ẽn ve sór mũ ra ti ter kar kỹ hã vég tĩ.
Ti tỹ ver ter tũ nĩn kỹ ag tóg vẽnh rá ẽn venh ke tũ nĩ. “Iser kar kỹ,” he tóg, hã kỹ ũ tóg ver ti tũ mãg tũ nĩ.
Ri ke ti nĩ, Topẽ tỹ ẽg mỹ vẽjykre nĩm ja ẽn ti, ti si mré hã. Ag mẽg ter kar kỹ ke ja vẽ.
Hã kỹ Moisés vỹ povo kar mỹ Topẽ tỹ ti mỹ nén tó ja ẽn kãmén, Topẽ tỹ nén to ag jyvẽn mũ ẽn ti. Ti tỹ ag mỹ kãmén kar kỹ tóg, monh tãgy tãnh kỹ ti kyvénh mãn ja nĩ, cabrito tãnh kỹ ke gé. Goj mãn kỹ tóg ki kujẽn ja nĩ gé, kỹ tóg tỹ kujãjãg mũ sir. Carneiro kyki kusũg mré hã tóg, tỹ kujãjãg mũ sir, re no mré hã. Kỹ tóg livro kri tỹ kó he mũ. Povo kar to tóg tỹ kó kó he mũ gé, ag tỹ jãnhkri kỹ nỹtĩ jé.
Ag to tỹ krig ke kar kỹ tóg ag mỹ: “Topẽ tỹ ẽg mỹ nén han ke mũ to vẽnh kyvénh hã vẽ,” he mũ, Moisés ti.
Kar kỹ tóg vẽnh kyvénh ẽn tỹ ĩn tỹ kur to tỹ krig ke mũ gé. Pénky kar to tóg tỹ kó he mũ gé, ag tỹ Topẽ tũ han jafã kar to.
Ha vé, ag tỹ vãsỹ Topẽ jykre ẽn ki nén ũ tỹ jãnhkri' he sór kỹ ag tóg, nén ũ kyvénh hã tỹ jagnẽ jãnhkrig tĩ. Hã kỹ ẽg tóg ki kanhró nỹtĩ. Ag tỹ Topẽ vĩ mranh kỹ tóg, ag mỹ ag mẽg ter hã tugrĩn vẽnh pãte fón' he ja nĩgtĩ.
Vẽjykre ẽn vỹ, kanhkã tá vẽjykre ri ke sĩ nĩ. Hã kỹ vẽnh mẽg kyvénh vỹ, nén kar ẽn jãnhkri han ja nĩgtĩ. Ẽg tỹ hã ra kanhkã ve jé tóg, há tũ nĩ, ẽg mẽg tỹ ẽg jagfy ter mũ ti. Ẽg mẽg vỹ, ẽg tỹ kanhkã tá jun han ki kagtĩg nĩ.
Cristo hã vỹ ẽg tỹ tá jun han ke mũ. Topẽ rĩnja tá tóg nĩ nĩ, Topẽ mré vẽmén jé, ẽg jagfy.
Kỹ ẽprã ke ẽn, ẽprã Topẽ tũ to pã'i mág ẽn tóg, prỹg kar ki ag tỹ ĩn vãfynyn to: Topẽ nĩgjafã, he mũ ẽn kã ra rã tĩ, ag mẽg kyvénh mãn kỹ. Hã ra Cristo vỹ vẽnh fẽg pir han.
Ti tỹ prỹg kar ki vẽnh fẽg ra tóg ter tỹ hẽn ri ke han ke mũ vẽ, Topẽ tỹ ga han kar kỹ. Hã ra tóg vãsỹ vẽnh ven ja tũ nĩ. Ũri, kurã tỹ ẽgno to hã tóg, vẽnh ven pir han, kỹ tóg vẽnh fẽg pir han, ti tỹ ẽg tỹ Topẽ vĩ mranh ẽn tỹ tũ' he jé, ti ter tugrĩn.
Ẽprã ke ag vỹ ter pir han tĩ gé. Ẽg ter kar kỹ Topẽ vỹ, ẽg jykre tugnỹm ke mũ.
Tag ri ke ti nĩ, Cristo tỹ vẽnh fẽg mũ ti. Vẽnh fẽg pir han tóg, ti tỹ ũn e tỹ Topẽ vĩ mranh tỹ tũ' he jé. Kejẽn tóg kãtĩg mãn ke mũ. Hã ra tóg, ẽg tỹ Topẽ vĩ mranh ja tugrĩn ter mãn ke tũ nĩ, ti kãtĩg mãn kỹ. Ẽg jé prẽr jé tóg kãtĩg ke mũ, ũ tỹ ti kãtĩg jãvãnh mũ ag jé.
Ẽg tỹ Judeu ag jykre ve kỹ ẽg tóg ve sĩ han tĩ, Topẽ tỹ ẽg mỹ nén han sór mũ ti. Prỹg kar ki ag tóg Topẽ mỹ tãnh kỹ pũn', tãnh kỹ pũn' he tĩ. Hã ra tóg ag mẽg tỹ ag jagfy ter mũ ra ag jykre tỹ há' he ki kagtĩg ja nĩgtĩ.
Ag tỹ Topẽ mỹ nén ũ pũn mũ ra ag tóg Topẽ vĩ mranh mãn', mranh mãn' he tĩ. Ag tỹ mranh tũ nĩ ra ag tóg, ti mỹ pũn mãn ke tũ nĩ vẽ. Hã ra ag tóg ti vĩ mranh tĩ. Hã kỹ ag tóg, ti mỹ nén pũn tovãnh tũ pẽ nĩgtĩ, ti tỹ ag mỹ vẽnh pãte fón tovãnh tũ nĩ jé gé.
Prỹg kar ki ag tóg, Topẽ mỹ pũn tugrĩn, ag tỹ ti vĩ mranh ja ẽn mĩ ẽkrég tĩ.
Hỹ, monh kyvénh vỹ, ẽg tỹ Topẽ vĩ mranh tỹ tũ' henh ke tũ pẽ nĩ, cabrito tỹ ẽg jagfy ter mũ ẽn ti ke gé.
Hã kỹ Cristo tóg, ti tỹ ga kri mur ken kỹ Topẽ mỹ: “ag tỹ ag mẽg tãnh kỹ pũn mũ ra tóg tỹ nén ũ tũ nĩ ã mỹ,” he ja nĩ, “ag tỹ ã mỹ nén ũ ũ pũn mũ ra ke gé. Hã ra ã tóg inh mỹ inh fár ti nĩm, isỹ ag jagfy ter jé.
Ag tỹ ã mỹ ag mẽg pũn mũ ra tóg, ã mỹ sér tũ nĩ, ag tỹ ã mỹ nén ũ ũ pũn mũ ra. Ag tỹ ã vĩ mranh tag tỹ tũ' he ki kagtĩg tóg nĩ, ag tỹ ã mỹ nén pũn mũ tag.
Hã kỹ sóg ã mỹ: “ha vé, sỹ ã mỹ vẽnh fẽg ke vẽ,” he mũ, “isỹ ã tỹ inh ki nén ve sór mũ ẽn tỹ ã mỹ han jé,” he sóg mũ. Hã kỹ tóg rán kỹ nĩ, iso, ã vĩ rá ki,” he tóg, Cristo ti, Topẽ mỹ.
Ti mỹ tó vén kỹ tóg: “ag tỹ ã mỹ ag mẽg tãnh kỹ pũn mũ ra tóg ã mỹ sér tũ nĩ, ag tỹ ã mỹ nén ũ ũ pũn mũ ra,” he mũ. “Ag tỹ ã vĩ mranh tag tỹ tũ' he ki kagtĩg tóg nĩ,” he vén tóg. Hã ra tóg rán kỹ nĩ, Judeu ag tỹ Topẽ mỹ tag pũn jé. Ge ra Jesus tóg tag to: “nén ũ tũ vẽ,” he ja nĩ.
Tag tó kar kỹ tóg Topẽ mỹ: “ha vé, sỹ ã mỹ vẽnh fẽg ke vẽ, isỹ ã tỹ inh ki nén ve sór mũ ẽn tỹ ã mỹ han jé,” he mũ gé. Ti tỹ tag tó kỹ tóg Moisés jykre si ẽn tỹ tũ' he mũ, ũn tãg han jé, hã vỹ: Jesus jykre, he mũ.
Jesus tỹ Topẽ vĩ ki króm ja tugrĩn ẽg tóg ũri tỹ, Topẽ krẽ nỹtĩ ha. Jesus Cristo vỹ ẽg jagfy ter ja nĩ. Kỹ tóg ti ter pir ki ẽg név kajãm kãn. Kỹ Topẽ tóg, ẽg mỹ vẽnh pãte fón kãn mũ sir.
Ẽprã ke tỹ Topẽ tũ ki rĩr tĩ ag vỹ, kurã kar ki ag rãnhrãj han tĩ, Topẽ tũ ki rĩr jé. Kurã kar ki ag tóg, Topẽ mỹ ag mẽg tãnh kỹ pũn tĩ. Hã ra ag tỹ Topẽ mỹ nén pũn mũ ẽn pijé, ag tỹ Topẽ vĩ mranh tỹ tũ' he ja nĩgtĩ.
Ag jãvo Jesus Cristo vỹ vẽnh fẽg pir han. Ti ter tugrĩn tóg, ẽg tỹ Topẽ vĩ mranh ẽn tỹ tũ' he kãn. Kar kỹ tóg Topẽ pẽgja tá nĩ nĩ.
Tá tóg nĩ nĩ. Topẽ vỹ, ti kato vãsãnsãn mũ ag tỹ ti pẽn krẽm vin ke mũ. Ag sigse kỹ nỹtĩ to ken hã vẽ. Tag hã jãvãnh tóg nĩ nĩ, Jesus ti.
Ti tỹ vẽnh fẽg pir ẽn tugrĩn tóg, Topẽ krẽ kar ag krenkren han kãn huri, kỹ ẽg Topẽ mỹ sĩnvĩ nỹtĩ.
Topẽ kuprĩg vỹ, ẽg mỹ tag tó tĩ gé, ha mẽ:
“tag pãte sóg, ag mỹ vẽjykre tãg han ke mũ,” he tóg, ẽg jóg mág ti. “Vẽjykre tãg hã vẽ, ha mẽ. Isỹ nén to ag jyvẽn mũ ẽn tỹ sóg ag fe kã kã nĩm ke mũ. Kỹ tóg, sỹ ag krĩ ki rán ri ke nĩnh mũ sir. Kỹ ag tóg han sór ke mũ,” he tóg.
Tag tó kar kỹ tóg: “ag tỹ inh vĩ mranh ja ẽn mĩ ẽkrén mãn ke tũ inh nĩ ha. Ag jykre pãno ẽn mĩ ẽkrén mãn ke tũ pẽ inh nĩ ha,” he mũ gé.
Ha vé, Topẽ tỹ ẽg mỹ vẽnh pãte fón kỹ ẽg tóg ti mỹ, nén ũ pũn mãn ke tũ nĩ ha, ti tỹ ẽg mỹ vẽnh pãte fón kãn kỹ nĩn kỹ, ẽg tỹ ti vĩ mranh ja kar ẽn ti.
Inh kanhkã, Jesus tỹ ẽg jagfy ter tugrĩn ẽg tóg, jatun mỹ Topẽ nĩg jafã tá jun ke mũ.
Jesus tỹ ẽg jagfy ter ẽn tóg, ti tỹ kur tỹ jãnkã ẽn fĩn rãm ri ke nĩ, ẽg tỹ ti nón fĩn rãm ri ke han jé, ẽg rĩnrĩr nỹtĩ jé. Topẽ ĩn krẽm kur tỹ jãnkã nĩfe ẽn vỹ, jaran ke kỹ sa nĩ, Jesus ter kỹ. Kỹ ẽg tóg ra ge há nỹtĩnh mũ ha.
Ẽg jagfy Topẽ tũ to pã'i mág vỹ, nĩ nĩ, hã vỹ: Jesus, he mũ. Topẽ jamã tá ke ẽn ag kar kri ke vỹ tỹ ti nĩ.
Kỹ jatun mỹ Topẽ mré vẽmén nĩ. Ti ki rã há han nĩ. Ãjag fe tỹ ti ki gem nĩ, ãjag tỹ ti nĩgja tá junjun jé. Ón kỹ ti ki ge sór tũg nĩ. Ẽg jykre pãno kar tỹ tóg tũ' hé, ẽg tỹ to jykrén mãn tũ nĩ jé. Ẽg jãnhkri han tóg, ẽg tỹ goj jãpri tỹ vẽnh kype ẽn ri ke. Kỹ ẽg há nỹtĩ.
Ti tỹ ẽg mỹ nén tó mũ ẽn mĩ ẽkrén nĩ. To krónh ke tũg nĩ, sỹ ãjag mỹ nén tó mũ ẽn to. Ve jé ẽg tóg ke mũ, ti tỹ ẽg mỹ nén tó mũ ẽn ti. Ũ tỹ ẽg mỹ tó ja ẽn vỹ, ón vãnh nĩgtĩ. Hã kỹ to krónh ke tũg nĩ.
Jagnẽ mĩ ẽkrén nĩ, ãjag tỹ jagnẽ jyvẽn jé. “Vẽnh kar to há nĩm nĩ,” hem nĩ jagnẽ mỹ. “Nén ũ há kar han nĩ,” hem nĩ gé jagnẽ mỹ.
Ũ ag tóg culto venh kãmũ vãnh nỹtĩgtĩ. Tag han tũg nĩ. Culto venh kãmũm nĩ. Kỹ jagnẽ jyvẽn nĩ, ãjag tar nỹtĩ jé. Ti kãtĩg mãn ke kurã vỹ kakó nĩ. Ve há ti tĩ ha, tag.
Ha vé, Topẽ vĩ mẽ kãn ẽg huri. Ẽg tỹ ti ki rã kar kỹ culto venh kãtĩ tũ nĩ' he kar Topẽ vĩ mranh sór kỹ mranh kỹ ũ tỹ ẽg jagfy kajãm mãn ke tóg tũ tĩ.
Hỹ, ẽg tỹ mranh sór kỹ mranh kỹ Topẽ vỹ, ẽg vóg kónãn pẽ han ke mũ. Pĩ tỹ tóg ag tỹ tũ' henh ke mũ, ũ tỹ ti kato vãsãnsãn mũ ag.
Ũ tỹ Moisés tỹ ẽg jyvẽn mũ mẽ jãvãnh ẽn tén ja ag tóg nĩgtĩ, Israel ag, ũn régre ag tỹ ti jykre pãno ve ja tugrĩn, ke tũ nĩ kỹ ũn tãgtũ ag. Ti jagãgtãn ja tũ ja ag nĩgtĩ, ũn jykre pãno ẽn.
Hã ki ẽg tóg vég mũ, Topẽ tỹ ẽg vóg kónãn pẽ han ke mũ ti, ẽg tỹ Topẽ kósin to é he kỹ. Ẽg tỹ ti vĩ mranh sór kỹ ẽg tóg ti kyvénh to é he tĩ, ti jykre to. Ẽg mỹ tóg tỹ nén ũ tũ nĩ sir, Topẽ kuprĩg tỹ ẽg jagãgtãn ja ẽn ti. Ũ tỹ tag han mũ vóg kónãn jé tóg ke mũ, ha vem nĩ.
Hã kỹ tóg: “ũn jykre pãno ag vóg kónãn jé sóg ke mũ, ag tỹ ag tỹ nén ũ kórég han mũ kajãm kãn jé,” he mũ. Ũ tỹ tag tó mũ ki kanhró ẽg tóg nỹtĩ mỹr. Hã ra tóg: “ti mré ke ag jykre tugnỹm jé tóg ke mũ,“ he ja nĩ gé.
Rĩr ti nĩ, Topẽ ti. Ti tỹ ẽg to jũ nĩn kỹ tóg jagy tãvĩ nĩ. Nén ũ jagy kar kãfór ti nĩ.
Ãjag tỹ vãsỹ ti mỹ vẽnh fẽg vén ja ẽn mĩ ẽkrén nĩ. Ẽn kã ag tóg ãjag kato vãsãnsãn mág. Kỹ ãjag tóg ag to vẽsỹrénh, kysã tỹ hẽn ri ke ki, ãjag tỹ Topẽ vĩ mẽ vén ẽn kã. Hã ra ãjag tóg to krónh krónh ke ja tũ nĩgtĩ.
Ãjag kã ũ to ag tóg vĩ kónãn mág' he ja nĩgtĩ, ẽn kã, Topẽ kato vãsãnsãn mũ ag. Kỹ ag tóg ãjag vóg kónãn gé. Kỹ vẽnh kar vỹ vé. Ãjag kã ũ vóg kónãn ja ag tóg nĩgtĩ. Kỹ tóg ãjag kar mỹ jagy tĩ ja nĩgtĩ, ãjag tỹ ag mré Jesus ki ge nỹtĩn kỹ.
Kỹ ag tóg ãjag kã ũ sigse ja nĩ gé. Kỹ ãjag tóg ũn sigse kỹ nỹtĩ ẽn ag jagãgtãn ja nĩgtĩ, ag tỹ ãjag mré Jesus ki ge kỹ nỹtĩn kỹ. Pã'i ag tỹ ãjag tỹ nén gég mũ ra tóg ãjag mỹ sér ja nĩgtĩ. Ãjag tỹ kanhkã tá nén ũ há tãvĩ ẽn venh ke hã mĩ ãjag tóg, ẽkrén ja nĩgtĩ. Ãjag tỹ kanhkã tá nén venh ke mũ ẽn vỹ tũ' henh ke tũ pẽ nĩ.
Kỹ ũri to krónh ke tũg nĩ gé. Ãjag tỹ ti to tar nỹtĩn kỹ ãjag tóg nén ũ há tãvĩ venh ke mũ, ha mẽ. Ãjag vẽsỹrénh ja ẽn kaja ri ke ve jé ãjag tóg ke mũ.
Ẽg tỹ ti tũ han to tar nỹtĩnh ke vẽ. Ẽg tỹ ti tovãnh sór ke tũ pẽ vẽ. Tag hã vỹ há nĩ. Kỹ ãjag tỹ Topẽ tỹ ẽg mỹ nén tó mũ ẽn han kãn kỹ nỹtĩn kỹ ãjag tóg venh ke mũ, ti tỹ ẽg mỹ nén ũ ven ke mũ ẽn ti.
Hã kỹ tag vỹ rán kỹ nĩ: “kãnhmar pẽ ti jun ke mũ, ũn kãtĩg ke mũ ẽn ti. Kãtĩg mé han jé tóg ke mũ, ha vem nĩ.
Kỹ ũ tỹ inh ki ge kỹ nỹtĩ ẽn ag hã vỹ, krenkren ke mũ, inh mré ke ẽn ag, isỹ ũn mỹ vẽnh pãte fón mũ ẽn ag. Jãvo ũ tỹ isovãnh mũ ẽn vỹ inh mỹ kórég nĩnh mũ,” he tóg, Topẽ ti.
Ẽg pijé ti tovãnh ke mũ'. Kỹ ẽg tóg, ũ tỹ ti tovãnh mũ ẽn ag vãgfor ẽn ri ke han ke tũ nĩ gé. Ti ki ge kỹ ẽg tóg nỹtĩ, hã kỹ ẽg krenkren ke mũ.
Topẽ ki rã to ken hã vẽ, hã vỹ: ti tỹ ẽg mỹ nén tó mũ ẽn kri nĩm, he mũ. Ti tỹ nén ũ to: “ve jé ãjag tóg ke mũ,” he mũ ẽn kri fi jé ẽg tóg ke mũ, ẽg tỹ ver vég tũ ra.
Ẽg jo ke ag vỹ kri nĩm kỹ ti ki ge ja nĩgtĩ gé. Hã kỹ ag tóg Topẽ mỹ tỹ ũn há ja nỹtĩgtĩ, vãsỹ ke ag, ha mẽ.
Ẽg tỹ Topẽ ki ge kỹ ẽg tóg ki kanhró nỹtĩ, ti tỹ ti vĩ tỹ ẽg tỹ nén vég mũ kar hynhan ja ti. Ti vĩ vég tũ ẽg tóg nĩgtĩ. Hã ra tóg ẽg tỹ nén vég tũ tỹ ẽg tỹ vég mũ hynhan ja nĩgtĩ, Topẽ ti. Ti vĩ tỹ tóg nén kar hynhan ja nĩgtĩ.
Kỹ Abel vỹ Topẽ ki rã kỹ nĩ ja nĩgtĩ gé, hã kỹ tóg Topẽ mỹ pũn há han, ti tỹ ti mỹ ti mẽg pũn kỹ. Jãvo ti kãke tỹ Caim vỹ ti ki rã ja tũ nĩ. Kỹ tóg Topẽ mỹ nén ũ pũn mũ ra ti mỹ pũn kónãn. Topẽ tóg Abel to: “inh mỹ tóg tỹ ũn jykre kuryj nĩ,” he ja nĩ. Ter ti huri, Abel ti. Hã ra ẽg tóg ti tỹ nén han ja tugrĩn Topẽ ki ge há han ki kanhrãn mũ sir.
Enoque vỹ, Topẽ ki rã kỹ nĩ ja nĩgtĩ gé. Hã kỹ Topẽ vỹ ti jé prẽr, ti tỹ kanhkã ra tĩg jé, ti rĩr ra, ti ter tũ ra. Ti ve mãn tũ ag tóg nĩ. Topẽ tỹ ti jé prẽr to hã tag vỹ ti to rán kỹ nĩ, Topẽ vĩ tỹ rán kỹ nĩ ki, ha mẽ: “Topẽ tỹ ti jykre ve kỹ ti fe tóg mrin ke mũ.“
Ẽg tỹ Topẽ ki ge tũ nỹtĩn kỹ tóg, ẽg to há nĩnh ke tũ nĩ. Ẽg tỹ Topẽ to mũ sór kỹ ẽg tóg, tag to jykrén ke mũ, ha mẽ. “Topẽ vỹ nĩ,” he jé ẽg tóg ke mũ. Kỹ ẽg tóg ti to: “ẽg tỹ ti to mũ kỹ tóg, ẽg mỹ nén ũ há ẽn nĩm ke mũ, ti tỹ ẽg mỹ nén tó ja ẽn ti,” henh ke mũ gé. Kỹ tóg ẽg mỹ han ke mũ, ha vem nĩ.
Noé vỹ Topẽ ki rã kỹ nĩ ja nĩgtĩ gé. Hã kỹ Topẽ vỹ ti mỹ: “ta vỹ kutẽnh ke mũ,” he mũ. Kỹ tóg Topẽ vĩ kri fi kỹ canoa mág ẽn han mũ. Kỹ tóg ki rã kỹ kren mũ, ti prũ fi mré, ti krẽ mré ke gé. Topẽ ki rã kỹ tóg ũ tỹ Topẽ kato vãsãnsãn mũ ag mré tĩg mãn ja tũ nĩ. Hã kỹ Topẽ vỹ, ti mỹ ũn jykre kuryj ag tỹ nén venh ke ẽn ven.
Abraão vỹ Topẽ ki rã kỹ nĩ ja nĩgtĩ gé. Hã kỹ tóg Topẽ vĩ kri nĩm ja nĩgtĩ. Topẽ tóg ti mỹ: “ha ga ũ ra tĩg,” he mũ. Kỹ tóg ti jamã tá kãkutẽ kỹ tĩg ja nĩ, Topẽ tỹ ti mỹ ga nĩm ke mũ ẽn ra. Ti tỹ ki kagtĩg ra tóg ra tĩg ja nĩ.
Topẽ ki rã kỹ jẽ kỹ tóg, ga ẽn mĩ tĩg ja nĩgtĩ. Topẽ tỹ ti mỹ ga ẽn nĩm sór ja vẽ. Kur tỹ ĩn krẽm ẽmãn kỹ tóg, ga ẽn mĩ tĩg ja nĩgtĩ, ti kósin tỹ Isaque mré, Isaque kósin tỹ Jacó mré ke gé. Ti krẽ'krẽ ag vỹ, ti mré ga ẽn venh ke ja nỹtĩ gé, hã kỹ Topẽ tóg Abraão mỹ tó ja nĩ. Hã ra ag tóg, ver vég tũ nĩ.
Ge ra tóg tovãnh ja tũ nĩgtĩ. Topẽ jamã ẽn ve sór ja ti nĩ, ũ tỹ tũ' henh ke tũ pẽ ẽn. Topẽ hã vỹ ẽmã ẽn han. To jykrén kỹ tóg han. Ti pijé ẽprã ke ag jamã ri ke nĩ'. Ẽn ve sór kỹ tóg, ti tovãnh ja tũ pẽ nĩ. Hã kỹ tóg vé, Abraão ti.
Sara fi vỹ Topẽ ki rã kỹ nĩ ja nĩgtĩ gé, hã kỹ fi tóg fi kófa pẽ ra kufyg ja nĩgtĩ, Topẽ tỹ fag tỹ tag to tar han kỹ, Sara fi, fi mén tỹ Abraão mré. Ũ tỹ fag mỹ: “kósin jé ãjag tóg ke mũ,” he mũ ẽn vĩ kri fi kỹ fag tóg, ve ja nĩgtĩ.
Hã kỹ ũn pir ẽn, ũn kófa pẽ ẽn krẽ'krẽ vỹ e tãvĩ nỹtĩ, krĩg e ẽn ri ke, goj kafã tũ fyr mĩ rỹnhrỹj e ẽn ri ke.
Topẽ ki ge kỹ nỹtĩn kỹ ag kãgter, Abraão, Isaque, Jacó. Topẽ vỹ, ag mỹ ga ẽn tó ja nĩ, hã ra ag tóg, ve ja tũ nĩ ver. Ag tỹ ve pẽ han tũ ra ag kãgter. Ve sĩ han ja ag tóg nĩgtĩ, kỹ tóg ag mỹ ẽg tỹ kór há tá nén ũ ve ẽn ri ke nĩ ja nĩgtĩ. Ag tỹ venh ke to tóg ag mỹ sér pẽ tĩ hã ra.
Ag jamã pẽ jãvãnh kỹ ag tóg, ga kri mũ ja nĩgtĩ. Hã kỹ ag tóg: “ẽg jamã pẽ tũ vẽ, tag ki,” he ja nĩgtĩ.
Ag pijé ag jamã si ẽn ra vỹn vỹn ke sór ja nĩgtĩ'.
Ẽmã hapẽ ẽn ve sór ja ag tóg nĩgtĩ, kanhkã. Hã kỹ ag tóg Topẽ mỹ há ja nỹtĩ. Ti pijé ag to mỹ'ãg ke mũ'. Hã kỹ tóg vẽso: “Abraão Topẽ, Isaque Topẽ, Jacó Topẽ vỹ tỹ inh nĩ,” he tĩ. Ẽmã han tóg, ag mỹ, kanhkã tá.
Abraão vỹ Topẽ ki rã kỹ nĩ ja nĩgtĩ gé, hã kỹ tóg Isaque nenh ja tũ nĩgtĩ. Topẽ mỹ tóg ti fẽg, Topẽ tỹ ti mỹ ti kósin to vĩn kỹ. Ti kósin pir ja vẽ, hã ra tóg ti tãnh kren, Topẽ mỹ.
Topẽ tóg Abraão mỹ: “ã kósin tỹ Isaque krẽ vỹ e nỹtĩnh mũ,” he ja nĩgtĩ.
Kỹ tóg, ti tỹ ti tãnh kren kỹ: “Topẽ hỹn ti rĩn mãn ki kanhró nĩ, isỹ ti tén kỹ,” he mũ. Hã kỹ tóg ti ve mãn gé. Ti tỹ ti tãnh kren kỹ tóg Topẽ mỹ ti tỹ ti tãnh ri ke nĩ ja nĩgtĩ. Hã ra tóg ti ve mãn, Topẽ tỹ ti mỹ: “ti tãnh tũg ra,” hen kỹ.
Isaque vỹ Topẽ ki rã kỹ nĩ ja nĩgtĩ gé. Hã kỹ tóg Jacó mỹ vĩ há han, Esaú mỹ ke gé, ti tỹ ag mỹ ag tỹ nén venh ke ẽn tó kỹ.
Jacó vỹ Topẽ ki rã kỹ nĩ ja nĩgtĩ gé, hã kỹ tóg, ti ter ke to hã José krẽ régre ẽn ag mỹ vĩ há han gé. Kỹ tóg ti vãtó to jẽ kỹ Topẽ krẽm mũg ke kỹ ti mỹ: “Topẽ vỹ tỹ ã nĩ,” he ja nĩ.
José vỹ Topẽ ki rã kỹ nĩ ja nĩgtĩ gé. Hã kỹ tóg, ti ter ke nỹ ra Israel ag mỹ kãmén ja nĩgtĩ, ag krẽ'krẽ ag tỹ ga tỹ Egito tá kãpanh ke ẽn ti. Kỹ tóg ag mỹ to vĩ ja nĩ, ag tỹ ag kãmũ kỹ ti kuka gé kãmũ jé.
Moisés han mũ fag vỹ Topẽ ki ge kỹ nỹtĩ ja nĩgtĩ gé, hã kỹ fag tóg Moisés péju, ti mur kỹ, kysã tãgtũ ki. Fag mỹ tóg sĩnvĩ nĩ ja nĩgtĩ, gĩr sĩ ti. Kỹ fag tóg pã'i mág kamẽg ja tũ nĩ, pã'i mág tỹ: “gĩr gré ag kãgtén kãn nĩ,” he mũ ra.
Moisés vỹ Topẽ ki rã kỹ nĩ ja nĩgtĩ gé. Hã kỹ tóg ti mog kar kỹ: “inh pijé tỹ Faraó kósin fi kósin nĩ',” he ja nĩgtĩ.
Ti tỹ Topẽ povo ag mré jagtar mũ ra tóg ti mỹ tỹ nén ũ tũ ja nĩgtĩ. Hã kỹ tóg Egito tá ke ag mré riko nĩ sór ja tũ nĩgtĩ. Topẽ vĩ mranh kỹ ag tóg ón kỹ riko nỹtĩ ja nĩgtĩ.
Ẽg tỹ Cristo tugrĩn jagtar nỹtĩ tag tóg ti mỹ ẽg riko nỹtĩ tag kãfór nĩ ja nĩgtĩ. Hã kỹ Egito tá ke ag riko tag tóg ti mỹ kórég ja nĩgtĩ, Moisés mỹ. Topẽ tỹ kanhkã tá ẽg mỹ nén ũ há nĩm ke ẽn hã to tóg jykrén ja nĩgtĩ.
Moisés vỹ, Topẽ ki rã kỹ nĩ ja nĩgtĩ, hã kỹ tóg, ga tỹ Egito tá kãkutẽ ja nĩgtĩ, pã'i jũ kamẽg vãnh nĩn kỹ. Topẽ vég tũ ẽg tóg nĩgtĩ. Hã ra tóg, Topẽ hã ki ẽkrén kỹ nĩ ja nĩgtĩ. Hã kỹ tóg krónh ke ja tũ nĩgtĩ.
Moisés vỹ Topẽ ki rã kỹ nĩ ja nĩgtĩ. Hã kỹ tóg Israel ag mỹ fénhta tỹ Páscoa ẽn nĩm. Ag mỹ tóg: “ovelha kyvénh tỹ ĩn jãnkã to tĩn,” he mũ, “Topẽ tỹ jẽnẽ jafã ag tỹ ãjag krẽ ve ag kãgtén tũ nĩ jé,” he ja tóg nĩgtĩ. Hã kỹ ag tóg fénhta tỹ Páscoa ẽn han tĩ, ũri ke gé.
Israel ag vỹ, Topẽ ki ge kỹ nỹtĩ ja nĩgtĩ gé. Hã kỹ ag tóg, goj kusũg he mũ ẽn kã rẽgrẽg há han inhhã. Ẽg tỹ ga kri mũ ẽn ri ke han ag tóg. Egito tá ke ag tỹ ag nón kã rẽgrẽg sór mũ ra goj ẽn tóg, ag kri rũm ke mũ sir. Kỹ ag tóg kãgter kãn mũ sir.
Israel ag vỹ Topẽ ki ge kỹ nỹtĩ ja nĩgtĩ gé. Hã kỹ ẽmã tỹ Jericó jy ró ẽn vỹ vẽsóg ki kórég kãn ja nĩgtĩ, ag tỹ pénĩn mũ tỹ 7 (ke) han kar kỹ, ag tỹ kurã tỹ 7 (ke) ki pénĩn mũ kar kỹ.
Raabe fi vỹ Topẽ ki rã kỹ nĩ ja nĩgtĩ gé. Ũn mén (ka)mẽ vỹ tỹ fi nĩ ja nĩgtĩ, hã ra fi tóg Topẽ ki rã. Hã kỹ fi tóg Israel ag mỹ: “ha kãge jẽg,” he ja nĩ. Hã kỹ ag tóg, fi tén ja tũ nĩ gé. Ẽmã tỹ Jericó tá ke kar kãgtén ja ag tóg nĩgtĩ, hã ra fi hã tóg inhhã kren ja nĩgtĩ.
Inh hỹn ũ tónh ke mũ gé ver'. Isỹ ag tó kãn sór mũ ra tóg inh mỹ vẽnh mỹ tĩ. E ag nỹtĩ, e tãvĩ, Gideão ti, Baraque ti, Sansão ti, Jefté ti, Davi ti, Samuel ti, Topẽ vĩ tó tĩ kar ag.
Topẽ ki ge kãn kỹ ag nỹtĩ, hã kỹ ag tóg pã'i ag mré vẽnh génh han. Hã ra ag tóg ag tỹ hẽn ri ke kãn, ag tỹ vẽjykre kuryj kỹ nỹtĩ tugrĩn. Kỹ Topẽ tóg ag mỹ, ti tỹ ag mỹ vẽjykre há tó mũ ẽn tỹ ag mỹ ven mũ sir. Mĩg tỹ ũ mãn sór mũ ra tóg, ti tỹ hẽ ri ke ja tũ nĩgtĩ gé.
Pĩ gru jagy ẽn vỹ, ag tỹ hẽ ri ke ja tũ nĩgtĩ gé, ũ tỹ Topẽ ki ge kỹ nỹtĩ ẽn ag. Ũ tỹ rógro tỹ ag tén sór mũ ra tóg, ag tỹ hẽ ri ke ja tũ nĩgtĩ gé. Ag krój nỹtĩ ra ag tóg, tỹ ũn tar nỹtĩ ja nĩgtĩ. Vẽnh génh han kỹ ag tóg ag kato vãsãnsãn mũ ag pétẽ han gé.
Ũn tỹtá ũ fag vỹ, fag krẽ ter kar kỹ ag ve mãn, ag rĩr mãn kỹ. Hã ra ag kato vãsãnsãn mũ ag vỹ ag to jũ mág. Kỹ ag tóg ag kã mĩ ũ ag vóg kónãn gé, ag tỹ Topẽ to jũ kỹ. Ag mỹ ag tóg: “ãjag tugvãnh jé ẽg tóg ke mũ, ãjag tỹ Topẽ tovãnh kỹ,” he ja nĩgtĩ, hã ra ag tóg ke tũg. Ag tỹ kanhkã tá rĩnrĩr nỹtĩ sór ja vẽ, hã kỹ ag tóg Topẽ tovãnh ja tũ nĩ.
Ag kã mĩ ũ ag to ag tóg é he mũ gé. Kỹ ag tóg ag mrãnmrãn gé. Ag sigse ag tóg. Kỹ ag tóg vẽseja kã tá ag vãm gé.
Pó tỹ ag pin kỹ ag tóg, ag kãgtén gé. Rynran jafã tỹ ag tóg ag rynran gé, serrote tỹ. Rógro tỹ ag tóg ag kãgtén gé. Jagtar ag nỹtĩ, ag tỹ Topẽ ki ge tugrĩn. Hã kỹ ag tóg carneiro fár tỹ kur han kỹ rĩnh ja nĩgtĩ, cabrito fár tỹ kur ke gé. Kókĩnkĩr ag nỹtĩ gé, ag tỹ vẽjẽn vég tũ nĩn kỹ.
Ga kórég mĩ ag mũgtĩ, sór mĩ, pãnónh nor kã ki, ga nor kã ki ke gé, ũ tỹ Topẽ ki ge kỹ nỹtĩ ag. Ẽprã ke ag vỹ ag to jũ mág han' he ja nĩgtĩ.
Ag tỹ Topẽ ki ge kỹ nỹtĩn kỹ tóg hã ra ag to há nĩ. Hã ra ag tóg tag ki ag tỹ nén ve sór mũ ẽn ve ja tũ nĩ ver, Topẽ tỹ ag mỹ: “nén ũ hapẽ ve jé ãjag tóg ke mũ,” he ja ẽn ti.
Topẽ vỹ ẽg to jykrén ja nĩ gé, hã kỹ tóg ver ag mỹ ven ja tũ nĩ. Ti tỹ ẽg mré ag mỹ ven sór vẽ, ẽg tỹ jagnẽ mré kanhkã tá junjun jé.
Ha vé, ũ tỹ ẽg jo Topẽ tovãnh tũ ag vỹ e tãvĩ nỹtĩ. Ẽg pénĩn ag e nỹtĩ, ẽg ve kỹ. Kỹ tóg há tĩ, ẽg tỹ Topẽ japry jagma mũ há han ke ti. Ẽg tỹ corrida han ri ke ti nĩ. Ẽg tỹ tỹ vaj kỹ corrida han ken kỹ ẽg tóg ũri vẽnhkán há han ke mũ. “Ne nỹ isar han mũ, corrida to?“ he ẽg tóg tĩ. Ẽg tỹ nén han ke mũ ẽn tovãnh ẽg tóg tĩ, Topẽ jykre ri ke ti nĩ, tag ti. “Tag mỹ Topẽ to isar han mũ vỹ?“ hem nĩ, ãjag tỹ nén han ke mũ ẽn kar to.
Jesus hã mĩ ẽkrén nĩ. Ti hã vỹ ẽg tỹ Topẽ ki rã han. Kỹ tóg ẽg tỹ ti tovãnh ke tũ han ẽn ki kanhró nĩ gé. Krunh to sa kỹ tóg ter mỹr. Ag tỹ ti to é he mũ ra tóg ti mỹ tỹ nén ũ tũ tĩ. Ti tỹ kar kỹ nén venh ke ẽn mĩ tóg ẽkrén ja nĩ, nén tỹ ti mỹ sér nĩnh ke ẽn mĩ. Hã kỹ tóg ũri Topẽ pẽgja tá nĩ nĩ.
Jesus mĩ ẽkrén nĩ. Ẽprã ke kar ag vỹ ti kato vĩ ja nĩgtĩ, ũ tỹ Topẽ vĩ mranh mũgtĩ ẽn ag. Ge ra tóg Topẽ to krónh ke ja tũ nĩgtĩ. Ti ki ẽkrén kỹ to krónh krónh ke tũg nĩ. To: “ron inh mũ,” he tũg nĩ gé.
Ha vé, Topẽ vĩ mranh tũg nĩ. Ãjag tỹ ti vĩ mranh sór mũ tag kato vãsãnsãn nĩ, ke tũ nĩ mũ ra ãjag tóg to ter ke mũ.
Ti tỹ ẽg jyvẽn kỹ tóg ẽg mỹ: “inh kósin,” he mũ. “Isỹ ã vóg kónãn kỹ inh mỹ vẽnh nenh tũg nĩ,” he tóg. “Isỹ ã mỹ vĩ tar han mũ ra to krónh ke tũg nĩ.
Isỹ ã to há nĩn hã kỹ sóg ã mỹ vĩ tar han tĩ. Ã kanhrãn jé ke vẽ. Isỹ ã mỹ: “inh kósin vỹ tỹ ã nĩ,” hen kỹ sóg ã mrãnmrãn tĩ gé, ã kanhrãn ti jé,” he tóg, Topẽ vĩ tỹ rán kỹ nĩ ki.
Hã kỹ ti tỹ ãjag mrãnmrãn tag to tar nỹtĩm nĩ. Ãjag kanhrãn jé ke vẽ. Topẽ tỹ ãjag mỹ: “inh krẽ,” he vẽ. Ẽg panh vỹ ẽg mrãnmrãn kỹ ẽg kanhrãn ja nĩgtĩ gé. Vẽnh kar jykren hã vẽ. Topẽ vỹ ti krẽ mrãnmrãn kỹ ag kanhrãn tĩ, ẽg kar.
Ti tỹ ãjag tỹ kygnẽ to ãjag mrãnmrãn tũ nĩ ra ãjag pijé tỹ ti krẽ pẽ nỹtĩnh mũ vẽ'.
Ha vé, ẽg han mũ fag vỹ ẽg mrãnmrãn tĩ, ẽg kanhrãn jãvãnh nĩn kỹ, kỹ ẽg tóg fag kamẽg tĩ. Kỹ ẽg tóg Topẽ kamẽg kãfór han ke mũ, ũ tỹ ẽg rĩnrĩr han mũ ti, ẽg jóg mág ti.
Kỹ ẽg panh tóg ẽg to ti jykre fi ja nĩgtĩ. To jykrén kỹ tóg ẽg mrãnmrãn tĩ kejẽn, ẽg sĩn kã. Kejẽn tóg ti tỹ kygnẽ kỹ nĩ ra ẽg kanhrãn sór tĩ gé. Hã ra Topẽ tỹ ẽg mrãnmrãn kỹ tóg to jykrén há han tĩ inhhã. Ti tỹ ẽg kanhrãn há han sór vẽ, ẽg tỹ ti ri ke há tãvĩ nỹtĩ jé.
Ti tỹ ẽg mrãnmrãn ẽn kã tóg ẽg mỹ sér tũ tĩ ver. Ẽn kã tóg ẽg mỹ jagy tĩ. Kar kỹ ẽg tóg vãhã vég tĩ, ti há nĩ ja ti. Kỹ ẽg tóg vẽjykre há han ẽn ki kanhrãn mũ sir. Jagnẽ krĩ kuprãg ki ẽg kanhrãn mũ gé sir.
Krónh ke ve ãjag nĩ. Kỹ ãjag tóg tỹ ũn kaga tĩg kórég ẽn ri ke nỹtĩ. To tar' he mãn nĩ, ãjag tỹ mũ há han mãn jé.
Topẽ japry kuryj hã jagma ẽvãnh nĩ. Kỹ ũ tỹ ãjag mỹ to krónh kenh ha mẽ ẽn ag vỹ, ãjag mré to tar' he mãn mũ gé. Topẽ jykre tovãnh sór nĩ ve ãjag nỹtĩ, hã ra tóg, ãjag tar han mãn sór mũ.
Vẽnh kar mré vẽjykre kuryj han sórm nĩ. Kỹ Topẽ vĩ han kỹ kygnẽ sór tũg nĩ. Ẽg tỹ tag to vãsãn tũ nĩn kỹ ẽg pijé ẽg jóg mág venh ke mũ'.
Vẽnh ki rĩr há han nĩ, ãjag kã mĩ ũ tỹ Topẽ tỹ ẽg jagãgtãn mũ tag to é he tũ nĩ jé. Ãjag kã mĩ ũn pir tỹ vẽjykre kórég to tar nĩn kỹ tóg ẽg mỹ, ti tỹ ũn e ag krĩn kónãn ha mẽ tĩ, ag tỹ ti jykre kórég ẽn ri ke nỹtĩ jé. Kỹ tóg ẽg jakré kã mĩ vãnh jagy ri ke nĩ. Ẽg jakré kókég ti tĩ, vẽjykre kórég tỹ ẽg kókén ri ke.
Vẽnh ki rĩr há han nĩ gé, ãjag kã mĩ ũ tỹ Esaú jykre kórég ẽn ri ke han tũ nĩ jé, ũ tỹ Topẽ kato vãsãn tũ nĩ jé. Esaú vỹ Topẽ to é he ja nĩgtĩ, kỹ tóg vẽjẽn tugrĩn ti panh tỹ ti mỹ vĩ há han ke ẽn kren. Ti jãvy mỹ tóg tovãnh, ti panh tỹ ti mỹ vĩ há han ke ẽn ti. Ti tỹ ti panh tỹ ti mỹ vĩ há han ke ẽn to é hen hã vẽ.
Kar kỹ tóg, ti panh tỹ ti mỹ vĩ há han ke ti mẽ sór ja nĩ, hã ra tóg mẽg tũ nĩ sir. Kỹ tóg fỹ ja nĩgtĩ. Vãhã tóg ti mỹ e tĩ ja nĩgtĩ, hã ra tóg sir rãké ja nỹ. Kỹ Esaú ri ke han sór tũg nĩ.
Vãsỹ Topẽ vỹ ẽg jógjóg ve ag mỹ ti jykre nĩm ja nĩgtĩ. Pãnónh tỹ Sinai tá ag tóg junjun ja nĩgtĩ. Pĩ ve ag tóg, tá. Kỹ tóg tá kuty nĩ ja nĩgtĩ gé, kuty pẽ, kóho jũ ke gé.
Kỹ trombeta ẽn vỹ kyr ja nĩgtĩ gé. Kỹ Topẽ vỹ ag mỹ vĩ ja nĩ gé. Ag tỹ ti vĩ mẽ kỹ ag tóg jũrũn ke ja nĩgtĩ. Kỹ ag tóg ti mỹ to vĩ mũ, ti tỹ ag mỹ vẽmén tũ nĩ jé, ti tỹ ẽgno ki Moisés hã mré vẽmén jé.
Ag mỹ tóg: “ãjag mẽg ũ tỹ pãnónh tag ki jun kỹ ti tén nĩ, pó tỹ ti pin kỹ,” he ja nĩ. “Ti tỹ pãnónh tag vóg tugrĩn ti tén nĩ,” he ja tóg nĩ, Topẽ ti. Kỹ ti vĩ tag tóg ag mỹ e ja nĩgtĩ.
Topẽ tỹ ag mré vẽmén kỹ tóg ag mỹ e tãvĩ nĩ ja nĩgtĩ, Moisés mré hã, hã kỹ tóg: “jũrũn ke inh, mũmẽg kỹ,” he mũ gé, Moisés ti.
Hã ra tóg ag tỹ nén ve ja ẽn ri ke tũ nĩ, ẽg tỹ ũri Topẽ rĩnja tá jun ke ti. Pãnónh ẽn ri ke tũ ti nĩ, ẽg tỹ kanhkã tá nén venh ke ti. Ẽg tỹ tá jun kỹ ẽg ter mãn ke tũ nĩ gé, ẽg tỹ kanhkã tá pãnónh tỹ Sião he mũ ẽn tá jun kỹ. Topẽ jamã tá ke vẽ, ũn rĩr nĩ ẽn jamã tá, hã vỹ: Jerusalém, he mũ. Topẽ tỹ jẽgnẽ jafã ag vỹ tá nỹtĩ. E tãvĩ ag nỹtĩ. Fénhta mág pẽ vẽ, tá.
Kỹ Topẽ krẽ sanh kar ag vỹ tá nỹtĩnh ke mũ gé, ũn tỹ Jesus ki ge kỹ nỹtĩ ag kar. Ag jigji vỹ kanhkã tá rán kỹ nỹtĩ. Kỹ Topẽ vỹ tá nĩ gé, ũ tỹ vẽnh kar jykre tugnỹm ke mũ ti. Kỹ ũ tỹ ẽg jo Topẽ ki ge kỹ nỹtĩ ag vỹ tá nỹtĩ gé, ũ tỹ ẽg jo tá junjun mũ ẽn ag.
Kỹ Jesus vỹ tá nĩ gé, ũ tỹ ẽg jagfy ter mũ ẽn ti, kỹ ẽg tóg ti kyvénh tugrĩn jãnhkri nỹtĩ, Topẽ tỹ ẽg mỹ vẽnh pãte fón ti kỹ. Topẽ tỹ Abel kyvénh ven kỹ tóg jũ mũ, ũ tỹ ti tén mũ ẽn to. Jãvo tóg ti tỹ Jesus kyvénh ven kỹ ẽg mỹ vẽnh pãte fón mũ. Hã kỹ tóg Moisés jykre kãfór nĩ, Jesus ti.
Hã kỹ jẽmẽ há han nĩ. Ũ tỹ ãjag mỹ Topẽ vĩ tó mũ ẽn vĩ jẽmẽ há han sórm nĩ. Ẽg jógjóg ve ũ ag vỹ Topẽ vĩ mẽ sór ja tũ nĩgtĩ, ti tỹ ag jyvẽn mũ ra. Hã kỹ ag krenkren ja tũ nĩ. Kỹ ẽg krenkren ke tũ nĩ gé, ẽg tỹ ũ tỹ kanhkã tá nĩ ẽn vĩ jẽmẽ sór tũ nĩn kỹ, ti tỹ ẽg jyvẽn mũ ti.
Vãsỹ tóg, ti tỹ ẽg jógjóg ve ag mré vẽmén kỹ ga tỹ ragra ke han ja nĩgtĩ. Ũri tóg ẽg mỹ: “ga tỹ ragra ke pir han mãn jé sóg ke mũ,” he mũ. “Ẽn kã kanhkã vỹ ragra kenh mũ gé, ha vem nĩ,” he tóg.
Ti tỹ: “ke pir han mãn jé sóg ke mũ,” hen kỹ ẽg tóg, ki kanhró nỹtĩ, ti tỹ ga tỹ ragra kenh ken ki. Topẽ jamã hã tá ẽg tóg nén tỹ ragra kenh ke ẽn ve mãn ke tũ nĩ ha.
Kỹ tóg há tĩ, ẽg tỹ Topẽ mỹ: “há ti nĩ, ã tỹ ẽg mỹ nén han mũ ti,” hen kỹ. Ẽg jamã tãg vỹ inhhã ragra kenh ke tũ pẽ nĩ. Kỹ tóg há nĩnh mũ gé, ẽg tỹ Topẽ rãnhrãj han há han kỹ, ti tỹ ti mỹ sér tĩ jé.
Kỹ Topẽ vỹ pĩ tỹ nén ũ kar kugprũg mũ ri ke nĩ.
Jagnẽ to há nỹtĩ to krónh ke tũg nĩ, ãjag tỹ tỹ Jesus mré ke nỹtĩn kỹ.
Ũ tỹ kuvar há tá ãjag to pasa kỹ ti mỹ: “inh mré jẽg,” hem nĩ. Ẽg jo ke ũ ag tóg, ag tỹ ũ ag mỹ: “inh mré jẽg,” hen kỹ Topẽ tỹ jẽnẽ jafã ag hã mỹ ke ja nĩgtĩ, ag tỹ ag ki kagtĩg hã ra.
Ũn sigse kỹ nỹtĩ ag ki rĩrm nĩ, ãjag tỹ kejẽn Jesus tugrĩn sigse kỹ nỹtĩnh ke mĩ ẽkrén kỹ. Ag tỹ ũn vóg kónãn mũ ag ki rĩrm nĩ gé. Kejẽn ag tóg Jesus tugrĩn ãjag vóg kónãn ke mũ gé. Hã kỹ jagnẽ ki rĩr há han nĩ.
Ũ prũ fi to én tũg nĩ, ũ mén to én tũg nĩ gé. Ãjag prũ nỹtĩn kỹ fi hã mré nỹ sórm nĩ, ãjag mén nỹtĩn kỹ ti hã mré nỹ sórm nĩ gé. Topẽ vỹ, ũ tỹ vẽjykre kórég han mũ ẽn ag to jũnh ke mũ, fag to ke gé.
Riko nỹtĩ sór tũg nĩ gé. Ãjag tỹ nén vég mũ ẽn vỹ há nĩ. Topẽ vỹ ẽg mỹ: “ãjag kã jatu' henh ke tũ pẽ sóg nĩ. Ãjag ki sóg rĩr nĩ nĩ,” he mũ.
Hã kỹ: “ẽg jóg mág vỹ inh ki rĩr ke mũ,” hem nĩ. “Ti hã kamẽg isóg mũ. Ẽprã ke ũ vỹ inh vóg ke tũ pẽ nĩ, ti tỹ inh ki rĩr nĩn kỹ,” hem nĩ, Topẽ vĩ kri fi kỹ.
Ũ tỹ ãjag mỹ Topẽ vĩ tó vén mũ ẽn mĩ ẽkrén nĩ. Ga kri mũn kỹ ag tóg Topẽ tovãnh ja tũ pẽ nĩgtĩ. Ag tỹ ti tovãnh tũ ra ag tóg kãgter ja nĩ. Ag ri ke han sórm nĩ. Ti ki rã ẽn tovãnh sór tũg nĩ gé.
Jesus Cristo hã vỹ tũ' henh ke tũ nĩ. Ti tỹ vãsỹ nén to jykrén mũ ẽn hã han ti tĩ, ũri. Kỹ tóg kurã krỹg ja tũ nĩ gé.
Ũ tỹ ón kỹ ãjag mỹ Topẽ vĩ to nén ũ ũ tó sór mũ ẽn vĩ jẽmẽ tũg nĩ. Ãjag tỹ tỹ prãnh ke han sór jé ag tóg ke mũ. Topẽ vỹ ãjag tar han ki kanhró nĩ, ãjag jagãgtãn kỹ. Ũ tóg: “ã tỹ vẽjẽn tag kon kỹ ã tóg Topẽ jykre to tar nĩ,” he tĩ. Ag ón vẽ. Vẽjẽn pijé ẽg tỹ ti jykre to tar nĩ han ki kanhró nĩ'. Topẽ hã ne ẽg tar han tĩ'.
Ha mẽ, Moisés jykre ki Topẽ mỹ nén ũ pũn tĩ ag tóg ẽg mré Jesus jamĩ ẽn konh ke tũ nĩ.
Topẽ tũ to pã'i mág ẽn hã vỹ ag mẽg ũ tãnh kỹ ti kyvénh ma tĩ tĩ, ag tỹ to: “Topẽ nĩgja,” he mũ ẽn ra. Ti tỹ ag mẽg kyvénh ẽn tỹ ag tỹ Topẽ vĩ mranh mũ tỹ tũ' he sór vẽ vẽ. Hã ra ag tóg ag jamã jy ró mã tá ag mẽg tãnh kỹ pũn tĩ.
Hã kỹ Jesus tóg ẽmã jy ró ẽn mã tá ter ja nĩ gé, ti tỹ ẽg jagfy ter kỹ, ẽg jãnhkri han jé.
Kỹ ẽg tóg ti jagtar ri ke han ke mũ gé. Ũ tỹ ti ki ge jãvãnh ag jykre han ke tũ ẽg tóg nĩ. Jesus tỹ ẽmã jy ró mã tá ter ja ẽn mĩ ẽg tóg ẽkrén ke mũ. Kỹ ẽg tóg ũ tỹ ti ki ge tũ ag mré ag jykre han ke tũ pẽ nĩ.
Tag ki ẽg tóg ẽg jamã pẽ venh ke tũ nĩ. Kanhkã tá ẽg tóg ve sór mũ, ẽg jamã ti.
Ẽg tỹ Jesus tugrĩn Topẽ mỹ vĩ há han kỹ tóg há tĩ. Ẽg tỹ nén vég mũ kar to ẽg tóg ti mỹ: “ẽg mỹ tóg há tĩ. Ẽg mỹ tóg sér tĩ,” henh ke mũ. Ẽg tỹ ti mỹ nén ũ pũn ri ke tóg nĩ, presente ri ke tóg nĩ, ẽg vĩ tag.
Jagnẽ ki rĩrm nĩ gé, jagnẽ mré nén kar han kỹ. Tag to krónh ke tũg nĩ gé. Ẽg tỹ Topẽ mỹ nén ũ pũn ri ke ti nĩ. Ẽg tỹ ti mỹ presente han ri ke ti nĩ, ẽg tỹ jagnẽ ki rĩr ti, kỹ tóg ti mỹ sér tĩ.
Ũ tỹ ãjag kanhrãn tĩ ẽn ag vĩ jẽmẽm nĩ. Ag tỹ ãjag mỹ nén tó mũ ẽn ki króm nĩ. Ãjag ki rĩr ag tóg tĩ, ãjag tỹ Topẽ tovãnh tũ nĩ jé. Kỹ Topẽ vỹ ag rãnhrãj tugnỹm ke mũ. Ãjag tỹ ag vĩ jẽmẽn kỹ ag rãnhrãj tóg ag mỹ kufy tũ nĩnh mũ. Kỹ tóg ag mỹ sér tĩnh mũ. Ti tỹ ag mỹ kufy nĩn kỹ tóg há tũ nĩ gé, ãjag mỹ.
Inh jagfy Topẽ mré vẽmén nĩ. Nén ũ kórég han ja tũ inh nĩ, ki kanhró sóg nĩ. Isỹ nén ũ kuryj han sór vẽ mỹr, tag hã to sóg jykrén tĩ.
Kỹ inh jagfy Topẽ mré vẽmén nĩ, Topẽ tỹ kãnhmar ãjag to inh jẽnẽ mãn jé. Ti mỹ tag to vĩ to krónh ke tũg nĩ.
Topẽ mré sóg vẽmén tĩ ãjag to. Ẽg krĩ kuprãg ti tĩ. Kỹ tóg Jesus ti rĩn mãn ja nĩ gé, ti tỹ ẽg jagfy ter kar kỹ. Kỹ tóg ũ tỹ mé ki rĩr tĩ ẽn ri ke nĩ. Hã ra tóg ẽn kãfór nĩ gé, ti tỹ ẽg ki rĩr há han nĩn kỹ. Ẽg mỹ tóg vẽjykre tãg ẽn nĩm ja nĩ, ũ tỹ tũ' he vãnh ẽn.
Topẽ hã mỹ sóg to vĩ tĩ, ti tỹ ãjag tar han jé, ãjag tỹ nén ũ tỹ ti mỹ há nĩ ẽn hã han jé. Ti hã vỹ Jesus Cristo mỹ: “ag tar han nĩ,” he ja nĩ. Kỹ tóg tũ' henh ke tũ nĩ, ẽg tỹ ti mỹ vĩ há han ke ti. Hã vẽ.
Inh kanhkã, sỹ ãjag mỹ tag tó sór ja vẽ. Hã kỹ jatun mỹ mẽ sórm nĩ, sỹ ãjag jyvẽn mũ tag. Inh pijé vẽnh rán mág han'. Vẽnh rán sĩ han sóg ãjag mỹ.
Ha mẽ, ẽg régre tỹ Timóteo vỹ se kỹ jẽ mãn tũ nĩ ha. Ti kava ag huri. Ti tỹ kãnhmar tag ki jun kỹ tóg inh mré ãjag venh tĩg ke mũ.
Ãjag kófa ag mĩ sóg ẽkrég tĩ, Topẽ ki ge kỹ nỹtĩ kar ag mĩ ke gé. Tag ki, ga tỹ Itália ki Topẽ ki ge kỹ nỹtĩ ag vỹ, ãjag mĩ ẽkrég tĩ gé.
Topẽ jé ãjag tar han kãn. Hã vẽ.
Tiago tỹ rá vẽ. Isỹ Israel ag mỹ rán hã vẽ. Ẽg povo tỹ 12 (ke) vỹ tỹ ãjag nỹtĩ. Povo kar mĩ ãjag tóg mũgtĩ, fóg ag kar mĩ, kanhgág ag mĩ ke gé. Tỹ sóg Topẽ mỹ rãnhrãj tĩ nĩ, ẽg Senhor tỹ Jesus Cristo mỹ. Hã kỹ sóg ãjag mỹ rán kỹ jẽnẽg mũ sir. Ãjag mĩ sóg ẽkrég tĩ.
Inh kanhkã', ãjag tỹ Jesus tugrĩn nén ũ jagy ve kỹ to vẽnhmỹ nỹtĩ tũg nĩ. Mỹ sér nỹtĩm nĩ.
Topẽ tỹ ãjag tỹ ti ki rã há han ja ve sór vẽ, hã kỹ ãjag tóg tag kar vég tĩ. Kỹ ti tovãnh sór tũg nĩ, kỹ ãjag tóg ti to tar nỹtĩnh mũ, ãjag tỹ nén ũ jagy vég mũ ra ti tovãnh tũ nĩn kỹ.
Ãjag tỹ nén ũ jagy vég mũ ra to tar nỹtĩm nĩ, ãjag tỹ komẽr hã há nỹtĩ jé, Topẽ jykre ki króm há han kỹ. Komẽr hã ãjag tóg kygnẽnh ke tũ nĩ, nén ũ kar ki, ãjag tỹ ti to krónh ke tũ nĩ kỹ.
Ãjag tỹ nén ũ to jykrén tũ nĩn kỹ Topẽ mỹ to vĩm nĩ, ti tỹ ãjag kanhrãn jé. Ẽg kanhrãn jé tóg ke mũ. To tóg: “han ke tũ inh nĩ,” henh ke tũ nĩ. Ẽg to tóg fe há nĩ, hã kỹ tóg ẽg kanhrãn tag to há nĩ.
Ãjag tỹ ti mỹ nén ũ to vĩn kỹ: “ẽg mỹ tóg han tĩ, Topẽ ti,” hem nĩ. Ãjag tỹ: “ti mỹ inh mỹ han mũ vỹ?“ hen kỹ ãjag tóg venh ke tũ nĩ. Kỹ ãjag tóg goj ri ke nỹtĩ. Goj tóg kejẽn fagrĩnh mỹ krém krém ke tĩ, kãka tỹ ti kã nĩ kỹ. Ẽn ri ke tóg nĩ, ũ tỹ Topẽ vĩ kri fig tũ ẽn ti.
Fagrĩnh mỹ tóg Topẽ mỹ nén ũ to vĩ tĩ, ti tỹ: “ti mỹ inh mỹ han mũ vỹ?“ hen kỹ. Venh ke tũ tóg nĩ sir. Krĩ régre ti nĩ. Kãnhmar tóg nén ũ hã to jykrén mãn mũ gé, vẽjykre pir han vãnh nĩn kỹ. Ki kagtĩg tóg nĩ, hã kỹ tóg venh ke tũ nĩ gé sir.
<range>
Ẽg Senhor tỹ Jesus mré ke ũ ag tóg jagtar nỹtĩ. Hã ra ag tóg ẽg Senhor ki ge kỹ nỹtĩn kỹ ũn riko ri ke nỹtĩ, ag tỹ tỹ Topẽ krẽ nỹtĩn kỹ. Kỹ tag to jykrén nĩ, ãjag mỹ sér tĩ jé.
Ẽg Senhor tỹ Jesus mré ke ũ ag tóg riko nỹtĩ hã ra. Ag tỹ ẽg Senhor ki ge kỹ nỹtĩn kỹ ag tóg ũn jagtar ri ke nỹtĩ, Topẽ mỹ. Re fej ri ke ẽg tóg nỹtĩ, ẽg kar.
Rã tỹ jun ke kỹ tóg rỹ jagy tĩ. Kỹ re tóg tugtóg tĩ. Kỹ ti fej tóg kógungun tĩ gé. Kỹ ti sĩnvĩ ẽn tóg tũ' he tĩ sir. Ẽn kãgter ri ke ẽg tóg nỹtĩ gé. Kỹ ũn riko ag tóg ke tĩ gé, kãgter kỹ. Kỹ ag há ẽn tóg tũ' he mũ gé sir, ag rãnhrãj tỹ ag mỹ sér nĩ ra.
Kejẽn ũ tóg Jesus tugrĩn ẽg to jũ nĩ. Ẽg tỹ hã ra Topẽ tovãnh tũ nĩn kỹ tóg há tĩ. Kỹ ẽg Senhor tóg ẽg mỹ ẽg rĩr krỹg ja tũ ven ke mũ. Kỹ tóg ũ tỹ carreira ki ka féj tỹ coroa gỹjỹ he mũ ẽn ri ke nĩ sir. Ẽg Senhor vỹ ẽg mỹ: “rĩr krỹg ja tũ ve jé ãjag tóg ke mũ, ãjag tỹ iso há nỹtĩn kỹ,” he ja nĩgtĩ.
Ãjag tỹ Topẽ vĩ mranh sór kỹ to: “Topẽ vỹ inh krĩn, sỹ ti vĩ mranh jé,” he tũg nĩ. Topẽ pijé vẽjykre pãno han tĩ'. Kỹ tóg ẽg krĩn kónãn tũ nĩgtĩ gé.
Ẽg tỹ Topẽ vĩ mranh sór kỹn ge nĩ, ha mẽ: ẽg mỹ tóg há nĩ ve nĩ, kỹ ẽg tóg to én tĩ.
Ẽg tỹ to én kỹ ẽg tóg to jykrén mág tĩ. Kỹ ẽg tóg sir han sór mũ. Ẽg tỹ han sór kỹ han kỹ ẽg tóg ti vĩ mranh mũ sir. Kar kỹ ẽg tóg mranh mãn', mranh mãn', he mũ gé. Vẽjykre pãno vẽ sir. Hã ra ẽg tóg to nũgme ki vár ke mũ, inferno ki.
Inh kanhkã', ãjag to sóg há tãvĩ nĩ. Hã kỹ sóg ãjag mỹ: “kygnẽ tũg nĩ, Topẽ to,” he mũ.
Topẽ hã ne ti pin kỹ ẽg mỹ nén ũ há kar han tĩ'. Nén ũ há tãvĩ han tóg tĩ, ẽprã ke ag mỹ. Ti hã tóg jẽngrẽ han'. Rã tỹ ẽg pũn tũ nĩn kỹ tóg fẽnja tĩ. Hã ra Topẽ tóg ge tũ nĩgtĩ. Ti pijé kejẽn ẽg ki rĩr tũ nĩgtĩ'. Ẽg ki rĩr tóg nĩ nĩ mỹr.
Ti hã tóg ẽg han mãn', ẽg tỹ ti ki ge kỹ. Ẽg to tóg ti vĩ há jẽnẽ. Vẽnh vĩ há tag tỹ tóg ẽg han mãn mũ sir. Kỹ ẽg tóg tỹ, ti tỹ nén han mũ kar kri ke nỹtĩ, ẽg tỹ tỹ ti krẽ nỹtĩn kỹ.
Inh kanhkã', tag to jykrén mág nĩ. Ũ tỹ nén ũ há kãmén kỹ jẽmẽ há han nĩ. Kãnhmar vĩ tũg nĩ. Kãnhmar jũ tũg nĩ gé.
Ẽg jũ nỹtĩn kỹ ẽg tóg Topẽ jykre han tũ nĩgtĩ mỹr, ti jykre kuryj ti. Hã kỹ jũ tũg nĩ.
Hã kỹ nén tỹ ẽg kavénh tĩ ẽn tovãnh kãn nĩ, vẽjykre pãno mré hã. Ẽg kókég tóg tĩ, ẽg fãn tóg tĩ, vẽjykre pãno ti. Jatun mỹ Topẽ vĩ mẽm nĩ. Topẽ hã ne ti vĩ tỹ ẽg kanhrãn'. Ẽg tỹ kri fi kỹ ẽg tóg krenkren ke mũ.
Kỹ Topẽ vĩ han kỹ nỹtĩm nĩ. Ãjag tỹ mẽg mũ ra ki króm tũ nĩn kỹ ãjag tóg krenkren ke tũ nĩ. Ón kỹ ãjag tóg: “kren jé sóg ke mũ,” henh ke mũ.
Ẽg tỹ mẽg mũ ra ki króm tũ nĩn kỹ ẽg tóg tag ri ke nỹtĩ, ha mẽ. Kejẽn ũ tóg vẽnh vég mũ, ki vẽnh ve jafãn ki. Kỹ tóg ti kakã vég mũ sir.
Ve kar kỹ tóg to jykrén mãn tũ nĩ. Kỹ tóg ki kagtĩg' he mũ. Kỹ tóg fagrĩnh mỹ vẽnh ven ja nĩ sir. Ge ẽg nỹtĩ, ẽg tỹ Topẽ vĩ mẽg mũ ra ki króm tũ nĩn kỹ. Kỹ ẽg tóg fagrĩnh mỹ mẽ ja nĩ sir.
Ẽg tỹ ti vĩ to jykrén mág kỹ tóg hã ra ẽg mỹ sér tĩnh mũ. Topẽ vĩ vỹ há nĩ, ti jykre ti. Ẽg jykre pãno tỹ tũ' he tóg tĩ, ẽg tỹ han mãn tũ nĩn jé. Kỹ ẽg tóg ẽg tỹ ti vĩ mẽ kỹ kã jatun ke tũ nĩ. Kỹ ẽg tỹ ki króm kỹ Topẽ tóg ẽg mỹ vĩ há han ke mũ sir, ẽg tỹ nén han mũ kar to.
Ũ ag tóg Topẽ to: “ti to sóg há nĩ,” he tĩ. Hã ra ag tóg ũ to vĩ kónãn tĩ, ag vĩ to jykrén tũ nĩn kỹ. Kỹ ag tóg ón kỹ: “ti to sóg há nĩ,” he ja nĩgtĩ. Kygnẽg ẽg tóg tĩ, ẽg tỹ gen kỹ.
Ẽg tỹ ẽg jóg tỹ Topẽ to há nỹtĩn kỹ, kỹ ẽg tóg tag han ke mũ, ha mẽ: ũn panh ter mũ kar jagãgtãn kãn jé ẽg tóg ke mũ, ũn mén ter ja fag ke gé, ũn jagtar fag. Kỹ ẽg tóg nén ũ vẽnhmỹ han ke tũ nĩ gé sir. Topẽ kato tẽ mũ ag jykre han ke tũ ẽg tóg nĩ gé. Kỹ ẽg tóg ti mỹ kavéj tũ nỹtĩ sir.
Inh kanhkã', ẽg Senhor tỹ Jesus Cristo ki ãjag ge mũ mỹr. Pã'i kar kãfór vẽ. Ge ra ãjag ne tóg ũn riko ag to há nỹtĩ', kỹ ũn jagtar ag tóg ãjag mỹ tỹ nén ũ tũ nỹtĩ. Ke tũg nĩ.
Hẽn ri ke mũn ũn riko vỹ Topẽ vĩ jẽmẽnh kãtĩg mũ, ãjag vẽnhmãn kỹ. Ti kur vỹ há tãvĩ nĩ, kỹ ti nĩgé kãnĩm ja vỹ tỹ ouro nĩ. Kỹ ũn jagtar vỹ kãtĩg ke mũ gé, kur kórég tu kỹ.
Kỹ ãjag hỹn ũn riko mỹ: “ha tag kã nĩ, nĩg ja há kri,” he tĩ. Jó ãjag hỹn ũn jagtar mỹ: “ha inh mré nĩ, hã ra ẽprã nĩ, gan kri,” he tĩ.
Hã ki ãjag tóg ũn riko to há nĩ ve nĩ, ti tũ tugrĩn. Jãvo ãjag tóg ũn jagtar to é he ve nĩ, ti jagtar nĩn kỹ. Ke tũg nĩ. Ãjag tỹ jagnẽ ri ke nỹtĩ to jykrén nĩ, ke tũ nĩ mũ ra ãjag tóg vẽjykre pãno han mũ.
Inh kanhkã', jẽmẽ há han ra. Ãjag to sóg há nĩ mỹr, hã kỹ sóg ãjag jyvẽn mũ. Topẽ vỹ ũn jagtar ag kuprẽg, ag tỹ ti to rikon jé, ti ki ge kỹ. Ga kri mũn kỹ ag tóg jagtar nỹtĩ. Ẽg Senhor ki ge kỹ ag tóg há nỹtĩ hã ra. Topẽ tỹ tỹ ẽg pã'i nĩ ve jé ag tóg ke mũ, ag tỹ ti to há nỹtĩn kỹ.
Jãvo ãjag tóg ũn jagtar ag to é he tĩ. Ũn riko ag to ãjag tóg vĩ há han tĩ. Hã ra ũn riko ũ ag tóg ãjag to kórég nỹtĩ gé. Kỹ ag tóg ãjag to vĩ kónãn tĩ. Hã kỹ tóg vẽnhmỹ nỹ, ãjag tỹ ũn jagtar to é he ti.
Kỹ ũn riko ũ ag tóg ẽg Senhor to é he tĩ gé. Ti to ag tóg vĩ kónãn tĩ gé, hã ra ẽg tóg tỹ ti mré ke nỹtĩ. Hã kỹ ag tóg ẽg to vĩ kónãn mũ gé.
Topẽ tỹ vãsỹ ẽg mỹ vẽjykre nĩm ja ẽn ki króm nĩ, hã vỹ: “ã régre to há nĩm nĩ, ã tỹ vẽso há nĩ ri ke nĩm nĩ, ã régre tỹ,” he mũ. Kỹ tóg rán kỹ nĩ. Ãjag tỹ tag han kỹ tóg há nĩ.
Ãjag tỹ hã ra ũn riko to há nỹtĩn kỹ, ũn jagtar to kórég nỹtĩn kỹ ãjag tóg, ti vĩ mranh mũ sir, ti tỹ ẽg jyvẽn ja ti. Kỹ Topẽ tóg ãjag to jykrén kónãn ke mũ.
Ha vé, hẽn ri ke mũn ẽg kã mĩ ũ tóg Topẽ tỹ ẽg mỹ vẽjykre nĩm ja kar ki króm tĩ. Hã ra tóg sir, nén pir ki ti vĩ mranh mũ. Kỹ ti tỹ ti vĩ mranh kãn vẽ sir.
Topẽ tóg ẽg mỹ: “ã prũ tũ fi mré nỹ tũg nĩ, kỹ ã mén tũ mré nỹ tũg nĩ gé,” he ja nĩgtĩ. Kỹ tóg ẽg mỹ: “ũ tén tũg nĩ,” he ja nĩgtĩ gé. Hẽn ri ke mũn ẽg tóg ẽg prũ tũ fag mré nỹ tũ nĩgtĩ. Ẽg tỹ hã ra ũ tén kỹ ẽg tóg ti vĩ mranh kãn mũ sir.
Kỹ tag to jykrén nĩ, ãjag tỹ nén ũ han ke to jykrén kỹ. Ẽg Senhor vỹ ẽg jykre kar vég tĩ, ti tỹ ẽg tỹ ti jykre ki króm ve sór kỹ. Kỹ ãjag jykre to jykrén nĩ, ãjag vĩ to ke gé.
Ẽg tỹ jagnẽ jagãgtãn tũ nĩn kỹ tóg ẽg jagãgtãn ke tũ nĩ gé, ẽg Senhor ti. Ẽg tỹ hã ra jagnẽ jagãgtãn kỹ tóg ẽg jagãgtãn ke mũ gé, ti tỹ ẽg jykre tugnỹm ken kỹ, kurã ẽn kã. Kỹ ti pijé ẽg vóg kónãn ke mũ sir'.
Inh kanhkã', ũ tóg kejẽn: “ti ki sóg rã kỹ nĩ,” he tĩ, Topẽ to. Hã ra tóg ti vĩ han tũ nĩgtĩ. Kỹ tóg ón kỹ ti ki rã kỹ nĩ ja nĩ. Kren ke tũ tóg nĩ sir.
Kejẽn Jesus mré ke ũ tóg kur vég tũ nĩgtĩ, vẽjẽn vég tũ tóg nĩgtĩ gé, Jesus mré ke ũ fi ke gé.
Kỹ ãjag kã mĩ ũ tóg hẽn ri ke mũn ti mỹ, fi mỹ: “ã jé kusa mẽg tũ nĩgtĩ, ã jé kókĩr tũ nĩgtĩ,” he mũ. Hã ra tóg fag mỹ nén ũ nĩm tũ nĩ. Kỹ tóg fagrĩnh mỹ fag mỹ: “ã jé jagtar tũ nĩgtĩ,” he ja nĩ.
Ge ti nĩ, ẽg tỹ ón kỹ: “ti ki sóg rã kỹ jẽ,” hen kỹ. Ẽg tỹ ti vĩ han tũ nĩn kỹ ẽg tóg fagrĩnh mỹ: “ti ki sóg rã kỹ nĩ,” he mũ sir. Nén ũ tũ vẽ.
Ãjag kã mĩ ũ tóg hẽn ri ke mũn: “ũ tóg Jesus ki rã kỹ nĩ, jãvo ũ tóg ti jykre han tĩ,” he sór mũ, ãjag tỹ ti jykre han sór tũ nỹtĩn kỹ. Ã tỹ ti jykre ki króm vãnh nĩn kỹ sóg ki kagtĩg nĩ. “Ti mỹ Jesus ki rã kỹ nĩ vỹ?“ he jé sóg ke mũ, ã to. Ã jãvo sóg ti jykre han tĩ inhhã. Hã to ã tóg ki kanhró nĩ, sỹ ti ki rã kỹ nĩ ti,” he jé sóg ke mũ, ãjag mỹ.
“Topẽ vỹ tỹ ũn pir nĩ,” he ãjag tóg tĩ gé. Ãjag tỹ ki hã tó vẽ. Kỹ Japo ag vỹ tag tó tĩ gé. “Pir tóg nĩ, Topẽ ti,” he ag tóg tĩ gé. Ag tỹ ti pir ki kanhró hã ra ag tóg krenkren ke tũ nĩ, ag tỹ ti jykre han tũ nĩn kỹ. Hã kỹ ẽg tóg ẽg tỹ Topẽ vĩ kãmén há ra krenkren ke tũ nĩ gé, ẽg tỹ ti jykre han tũ nĩn kỹ.
Ãjag tỹ tag to jykrén tũ nĩn kỹ ãjag tóg krĩ tũ pẽ nỹtĩ. Ẽg tỹ ti vĩ ki króm tũ nĩn kỹ ẽg tóg ón kỹ ti ki ge kỹ nỹtĩ. Nén ũ tũ vẽ sir, ẽg tỹ ti ki ge kỹ nỹtĩ tag ti. Ẽg mỹ tóg nén ũ há han ke tũ nĩ.
Ẽg jógjóg ve tỹ Abraão to jykrén nĩ. Topẽ tóg ti mỹ: “ã kósin tỹ Isaque tãnh kỹ pũn, inh mỹ,” he ja nĩ. Kỹ tóg ti mỹ: “he,” he ja nĩ sir. Hã kỹ tóg Topẽ mỹ há nĩ sir, Abraão ti, ti tỹ ti vĩ ki króm ja nĩn kỹ. Kỹ tóg ti to: “inh ki rã há han ja ti nĩ,” he mũ.
Ve ra ha. Ti tỹ Topẽ ki rã kỹ jẽn hã kỹ tóg ti mỹ: “he,” he ja nĩ, Abraão ti. Kỹ tóg, ti tỹ ti mỹ: “he,” hen kỹ ti ki rã kỹ jẽ ẽn to tar nĩ sir, Topẽ vĩ ki króm ke to. Ge ti nĩ mỹr.
Rán kỹ tóg nĩ gé, kỹ tóg: “Topẽ vĩ kri tóg fi, Abraão ti,” he mũ. Hã kỹ Topẽ tóg ti to: “ũ tỹ iso há nĩ ẽn,” he tĩ,” he tóg, Abraão to.
Hã ki ãjag tóg vég mũ. Ẽg tỹ ti vĩ han kỹ tóg ẽg to: “inh ki rã há han ja ti nĩ,” henh ke mũ gé. Ẽg tỹ ón kỹ ti ki rã kỹ nĩn kỹ ẽg tóg hã ra ti mỹ há tũ nỹtĩ, Topẽ mỹ, ẽg tỹ ti vĩ ki króm tũ nĩn kỹ.
Raabe fi to jykrén nĩ gé, ũn mén jafã ẽn fi to. Ẽg povo vỹ ũ ag jẽgnẽ ja nĩ, ag tỹ fi jamã ve jé, ẽmã mág ẽn ti. Kỹ fi tóg ag mỹ: “kãge jẽg ra,” he ja nĩ. Tag to fi tóg kren mũ mỹr, fi tỹ tag han to. Kỹ Topẽ tóg fi to: “inh ki rã há han fi,” he ja nĩ sir, fi tỹ ti vĩ kri fi to.
Ge ti nĩ gé, ẽg mỹ. Ẽg tỹ ti ki ge kỹ nỹtĩn kỹ ẽg tóg ti vĩ kri finh ke mũ, Raabe fi ri ke. Ẽg tỹ ti vĩ han tũ nĩn kỹ tóg ẽg mỹ nén ũ há han ke tũ nĩ gé, ẽg tỹ ón kỹ ti ki ge kỹ nỹtĩn kỹ, ẽg fár tỹ kuprĩg tũ ra ter kỹ nỹ ẽn ri ke ti nĩ.
Inh kanhkã', kãnhmar jagnẽ mỹ: “sỹ ã kanhrãn há tóg tĩ, ã tỹ kygnẽ to,” he tũg nĩ. Ẽg kar vỹ kygnẽg tĩ. Kỹ ẽg tóg, ẽg tỹ ũ jyvẽn ken kỹ vẽnh ki rĩr vén ke mũ, ẽg tỹ ti mré kygnẽg tũ nĩ jé. Jãvo Topẽ vỹ ẽg vóg kónãn ke mũ, ti mré.
Ẽg kar vỹ kygnẽ (ka)mẽ nỹtĩ. Ẽg tỹ ẽg vĩ ki kygnẽg tũ pẽ nĩn kỹ ẽg tóg kuryj kar nĩ sir.
Kãvãru to jykrén nĩ. Freio tỹ ẽg tóg ti jẽn kã kã fig tĩ. Kỹ ẽg tóg tỹ ti vóg tĩ sir, kỹ tóg ti tĩg ke ẽn ra tĩ mũ sir, ũ tỹ kãvãru kri nĩ ẽn ti.
Kỹ canoa mág to jykrén nĩ gé. Éhé tóg nỹ, hã ra kãka vỹ ti tĩn tĩ. Kỹ ag tóg ti vóg jafã tỹ ti vóg tĩ. Kỹ tóg ag mỹ ki ke tĩ. Ti vóg mũ ag mũnh ke ra tóg tĩ mũ sir. Ti vóg jafã sĩ ra tóg ki ke mũ.
Ge tóg nĩ, ẽg nũnẽ ti. Sĩ ti nĩ mỹr, hã ra ẽg tóg tỹ vĩ mág han tĩ gé. Pĩ ri ke tóg nĩ. Ti sĩ ra tóg kejẽn vãnh pũn tĩ mỹr, nẽn kar ti.
Ẽn ri ke tóg nĩ, ẽg nũnẽ ti. Tỹ ẽg tóg vẽjykre pãno tó tĩ. Kỹ ẽg tóg ẽg vĩ tag to kavéj kar nỹtĩ, ẽg tỹ ẽg vĩ tag to ti vĩ mranh kỹ. Japo tỹ ẽg krĩn hã vẽ, ẽg tỹ ẽg vĩ ki Topẽ vĩ mranh jé.
Ha mẽ, misu kar vỹ tỹ ẽg mẽg nỹtĩ. Ũ ag vỹ mĩg tỹ mẽg nỹtĩ, kỹ ũ ag vỹ sẽsĩ tỹ mẽg nỹtĩ, ũ ag vỹ pỹn tỹ mẽg nỹtĩ, ũ ag vỹ goj ki ke kar tỹ mẽg nỹtĩ gé. Ti kar kanhrãn ẽg tóg tĩ mỹr, ha mẽ.
Hã ra ẽg pijé ẽg nũnẽ kanhrãn há han tĩ'. Ti kanhrãn ki kagtĩg ẽg nỹtĩ. Vẽjykre pãno tãvĩ tó sór ẽg tóg tĩ. Kỹ tóg veneno ri ke nĩ, ẽg vĩ ti. Tỹ ẽg tóg jagnẽ kãgtén ri ke han tĩ, jagnẽ mỹ vĩ kónãn kỹ.
Tỹ ẽg tóg Topẽ mỹ vĩ há han tĩ, ẽg jóg mág mỹ, ẽg nũnẽ tỹ. Kỹ ẽg tóg tỹ ẽprã ke ag mỹ vĩ kónãn tĩ gé. Hã ra Topẽ tóg ẽg han, ẽg tỹ ti ri ke nỹtĩ jé. Kỹ ẽg tỹ jagnẽ mỹ vĩ kónãn kỹ, ẽg tỹ Topẽ mỹ vĩ kónãn ri ke vẽ sir.
Ẽg jẽn kã tá tóg kãkutẽ tĩ, ẽg vĩ há ti, ẽg vĩ kónãn ti ke gé. Pir ti nĩ, ẽg jẽnky ti, hã ra ẽg tóg tỹ vĩ régre han tĩ. Tag vỹ kórég tãvĩ nĩ, inh kanhkã'.
Goj tỹ ẽganẽ to jykrén nĩ. Ti há nĩn kỹ tóg há nĩ, goj ti. Ti kajã nĩn kỹ tóg kajã nĩ. Ti pijé tỹ goj régre nĩ', goj tỹ ẽganẽ ti. Pir tóg nĩ.
Kỹ ka kanẽ to jykrén nĩ gé. Ka tỹ pẽnva ki ẽg tóg jymi vég tũ nĩgtĩ mỹr. Pir ti nĩ, ka kanẽ ti. Ge ti nĩ gé, goj ti. Ti kajã nĩn kỹ tóg kajã nĩ gé. Kỹ gem nĩ gé, ãjag nũnẽ tỹ. Vĩ pir han nĩ.
Ãjag mỹ krĩ há nỹtĩ'? Ãjag mỹ Topẽ vĩ ki kanhró nỹtĩ'? Kỹ tóg há tĩ. Kỹ vẽjykre há kar han kỹ nỹtĩm nĩ. Hã ki vẽnh kar vỹ ãjag krĩ há venh ke mũ sir. Hã ra tỹ vĩ mág han tũg nĩ. Tỹ vẽnh kãfór han tũg nĩ gé.
Ãjag tỹ ũ to ãjag fe tỹ gỹm ke (ka)mẽ nĩn kỹ tóg tỹ ũ nỹ jãvo, jagnẽ to jũ (ka)mẽ nỹtĩn kỹ, ãjag tỹ jagnẽ kãfór nỹtĩ sór kỹ. Ãjag tỹ tag han kỹ vẽso: “krĩ há inh nĩ, Topẽ vĩ ki Kanhró inh nĩ,” he tũg nĩ. Vẽnh ó vẽ, tag ti.
Topẽ tỹ ẽg kanhrãn ja pijé', ẽg tỹ ũ to ẽg fe tỹ gỹm ke (ka)mẽ nĩ ti, jagnẽ kãfór han sór mũ ti, jagnẽ to jũ (ka)mẽ ti ke gé. Ẽprã vẽjykre vẽ mỹr. Japo jykre vẽ mỹr, ẽg fe jũ tag ti.
Ẽg tỹ jagnẽ kãfór han sór kỹ ẽg tóg jagnẽ kato tẽgtẽ mũ sir, ẽg tỹ vẽsỹ ũn mág han sór kỹ, ẽg tỹ jagnẽ to vĩ (ka)mẽ nỹtĩn kỹ. Kỹ ẽg tóg vẽjykre pãno han kãn mũ sir.
Ẽg tỹ hã ra Topẽ tỹ ẽg kanhrãn mũ han kỹ ẽg tóg jãnhkri nỹtĩ, kavéj tũ mỹr. Jagnẽ to ẽg tóg krĩ kusa nỹtĩ. Jagnẽ mỹ ẽg tóg komẽr hã vĩ tĩ gé. Jagnẽ jagãgtãn ẽg tĩ sir. Nén kar há han ẽg tĩ. Topẽ vĩ to ẽg tar nỹtĩ. Jykre régre tũ ẽg nỹtĩ.
Ẽg tỹ ti jykre tag han kỹ ẽg tóg jagnẽ krĩ kuprãg mũ sir, ẽg tỹ jykre kuryj nỹtĩ jé sir, ha mẽ.
Ãjag hã ne tóg jagnẽ to jũgjũ nỹtĩ'. Hẽ ri ken kỹ hỹn'? Ãjag tỹ nén ũ vẽnhmỹ han sór nỹtĩn kỹ, hã kỹ ãjag tóg jagnẽ to krĩ rỹ nỹtĩ. Jykre pãno ãjag tóg nỹtĩ mỹr, kỹ ãjag tóg vẽjykre há kato tẽ nỹtĩ sir.
Nén ũ to én kỹ ãjag tóg mãn sór mũ, hã kỹ ãjag tóg vég tũ nĩ mỹr. Hã kỹ ãjag tóg jagnẽ kãgtén sór mũ sir, jagnẽ tỹ nén ũ mãn jé. Jagnẽ tỹ nén ũ to én kỹ ãjag tóg jagnẽ kato tẽgtẽ tĩ, ãjag tỹ Topẽ mỹ to vĩ tũ nĩn kỹ.
Ãjag tỹ ti mỹ to vĩ ra ãjag tóg venh ke mũ vẽ, hã ra ãjag tóg to vĩ há han tũ nĩgtĩ gé, hã kỹ tóg ãjag mỹ han tũ nĩgtĩ sir. Ti mỹ ãjag tóg to vĩ mũ, ãjag tỹ nén to én mũ ẽn mãn jé. Hã ra tóg ti mỹ tỹ ũ nỹ, hã kỹ tóg ãjag mỹ han tũ nĩ sir, Topẽ ti.
Ẽg tỹ Topẽ ki rã kar kỹ vẽjykre pãno to én kỹ ẽg tóg ti kato tẽ mũ sir. Ũn tỹtá kórég fi ri ke ẽg nỹtĩ, ẽg tỹ gen kỹ. Fi mén kavénh fi tóg tĩ, ũ to én kỹ. Ẽg tỹ ẽprã vẽjykre to én kỹ ẽg tóg Topẽ kato tẽ mũ sir. Tag to jykrén mág nĩ.
“Topẽ kuprĩg vỹ tỹ ẽg jagrẽ nĩ. Kỹ tóg ẽg ki rĩr mũ sir. Kỹ ẽg tỹ nén ũ vẽnhmỹ to há nĩn kỹ tóg fe kaj nĩ, Topẽ kuprĩg ti,” he tóg, Topẽ vĩ rá ki. Kỹ tag to jykrén nĩ.
Hã ra Topẽ kuprĩg tóg ẽg tar han tĩ, ẽg tỹ nén ũ vẽnhmỹ han sór tũ nĩ jé. Kỹ tóg tag tó mũ sir, ha mẽ: “Topẽ vỹ ũ tỹ: “ũn mág vỹ tỹ inh nĩ,” he mũ ẽn ag to kórég nĩ, hã ra tóg ũ tỹ: “nén ũ tũ vỹ tỹ inh nĩ,” he mũ ẽn ag jagãgtãn tĩ,” he tóg, ti vĩ rá ki.
Hã kỹ Topẽ mỹ: “he,” hem nĩ, ti tỹ ãjag krĩn kỹ. Japo mỹ: “nejé,” hem nĩ, ti tỹ ãjag krĩn sór kỹ. Kỹ tóg ãjag tovãnh ke mũ sir, ãjag tỹ ti mỹ: “nejé,” hen kỹ.
Topẽ mré vĩ kỹ nỹtĩm nĩ, kỹ tóg ãjag to há nĩ sir. Ãjag mré ti nĩ nĩ, ẽg jóg mág ti. Ti vĩ mranh tĩ vỹ tỹ ẽg nỹtĩ. Kỹ ti vĩ mranh tovãnh nĩ. Jykre régre ẽg nỹtĩ gé. Kỹ vẽjykre pir han kỹ nỹtĩm nĩ, hã vỹ: Topẽ jykre, he mũ.
Ãjag tỹ Topẽ vĩ mranh kỹ mỹ jagy nỹtĩm nĩ. Vẽsỹrénh nĩ, fỹm nĩ, ny mãn tũg nĩ. Fe kaj nỹtĩm nĩ. To krĩ kufy nỹtĩm nĩ. Mỹ sér tũ nỹtĩm nĩ, ãjag tỹ Topẽ vĩ mranh kỹ.
Ẽg Senhor mỹ: “kórég inh nĩ, isỹ vẽjykre pãno han kỹ,” hem nĩ. Kỹ ti hã vỹ ãjag mỹ vĩ há han ke mũ sir, kỹ ãjag fe vỹ mrin kenh ke mũ sir.
Inh kanhkã', jagnẽ to vĩ kónãn tũg nĩ. Ãjag tỹ jagnẽ to vĩ kónãn kỹ ãjag tóg Topẽ jykre to vĩ kónãn mũ sir. Kỹ ãjag tóg to: “nén ũ tũ vẽ,” he mũ sir, Topẽ tỹ ẽg mỹ vẽjykre nĩm ja ẽn to. Ãjag tỹ hã ra ti jykre to vĩ kónãn kỹ ãjag tóg ki króm ke tũ pẽ nĩ sir.
Ũ tỹ ẽg mỹ ti jykre nĩm mũ ẽn vỹ pir nĩ. Kỹ tóg ẽg jykre tugnỹm ke mũ gé sir. Ti hã tóg: “ẽn vỹ kren ke mũ, ẽn vỹ kren ke tũ nĩ,” henh ke mũ, ti pir mỹ, Topẽ ti. Hã kỹ tóg vẽnhmỹ nỹ, ãjag tỹ jagnẽ to vĩ kónãn kỹ.
Ãjag kã mĩ ũ tóg vẽsóg ki ag tỹ nén to jykrén mũ han sór tĩ, Topẽ ki jẽmẽ sór tũ nĩn kỹ. “Hẽn ri ke mũn sóg vaj kỹ ẽn ra tĩ mũ, ke tũ nĩ kỹ vaj ũn kỹ,” he ãjag tóg tĩ. “Ẽmã ẽn ra sóg tĩg mũ. Tá sóg prỹg pir tũg mũ. Kỹ sóg negociar henh ke mũ, sỹ riko nĩ jé,” he ãjag tóg tĩ mỹr.
Hã ra ãjag pijé ãjag tỹ nén venh ke mũ ki kanhró nỹtĩ', ha mẽ. Ẽg hỹn ne venh ke mũ, vaj kỹ? Ha'. Ki kagtĩg ẽg nỹtĩ. Ẽg mỹ vaj kỹ ter ke tũ nĩ vỹ? Ha'. Krũj ri ke ẽg nỹtĩ. Ve sĩ han ẽg tĩ. Ẽg tỹ ki ẽvãnh mãn mũ ra tóg tũ' he mũ sir. Ge ẽg nỹtĩ. Kãnhmar ẽg tóg tũ' he tĩ, ẽg ter kỹ.
Ãjag tỹ nén ũ han ke to jykrén kỹ Topẽ mĩ ẽkrén nĩ, ũ tỹ ẽg mỹ ẽg ter ke kurã tónh ke mũ ẽn mĩ. “Sỹ nén han ke mũ mỹ ti mỹ há nĩ vỹ?“ hem nĩ.
Hã ra ãjag tóg vẽsỹ ũn mág han sór mũ, ãjag tỹ: “tag han jé sóg ke mũ,” hen kỹ. Há tũ ti nĩ, ẽg tỹ vẽsỹ ũn mág han sór kỹ.
Kỹ tag tóg vẽnhmỹ nỹ gé, sỹ tónh ke mũ tag, ha mẽ. Kejẽn ẽg tóg nén ũ há to jykrén tĩ, ẽg tỹ han jé. Hã ra ẽg tóg han tũ nĩgtĩ. Kỹ ẽg tỹ Topẽ vĩ mranh ũ vẽ gé sir, ẽg tỹ nén ũ há han sór mũ ra han tũ nĩn kỹ.
Vãhã sóg ũn há ag jyvẽn mũ sir, ũn riko ag, ũ tỹ Jesus ki ge jãvãnh ẽn ag, ha mẽ. Ag mỹ sóg: “kygfỹ ra. Ãjag vẽnh krẽkrẽr ke vẽ ha. Ãjag jagtar ke vẽ ha.
Ãjag tỹ nén ũ vỹ vag kãn ke mũ. Ãjag kur sĩnvĩ ẽn vỹ, tãryj' he kãn ke mũ gé, ti ga tỹ kon kỹ,” he mũ.
“Kỹ ãjag jãnkamy vỹ, ãjag tỹ ũ jagãgtãn vãnh ja tugrĩn vẽso jãgfanh ke mũ. Kỹ vẽnh kar vỹ ãjag jykre kórég venh ke mũ. Kỹ tóg, pĩ tỹ ẽg pũn ri ke nĩ, ãjag jagtar ke ti. Kurã tỹ ẽgno tóg kakó tĩ ha, ge ra ãjag tóg ãjag tũ mág nỹtĩ hã to jykrén tĩ.
Ãjag camarada ag vỹ, ãjag jakré tá rãnhrãj mũ, hã ra ãjag tóg, ag mỹ kajãm tũ nĩgtĩ. Hã ra ẽg jóg tỹ Topẽ vỹ ãjag camarada ag vẽsỹrénh vég mũ.
Ãjag tỹ nén ve sór mũ kar ve ãjag huri, vẽjẽn mág, kur sĩnvĩ, ãjag tỹ nén to én mũ kar ẽn ti. Tag tãvĩ to ãjag tóg jykrén tĩ, ãjag tỹ ga kri mũn kỹ. Tãg gy ãjag nỹtĩgtĩ, ẽg tỹ ẽg mẽg jẽn há han tĩ ẽn ri ke, ẽg tỹ ti tãnh jé.
Kỹ ãjag tóg ũn jykre kuryj ag vóg kónãn tĩ gé. Ag kãgtén ãjag tóg tĩ, hã ra ag tóg, ãjag kato vĩ tũ nĩgtĩ. Jykre kórég ãjag nỹtĩ,” he sóg mũ, ũn riko ag mỹ.
Inh kanhkã', ẽg Senhor kãtĩg ke jãvãnh nĩ, jatun mỹ, ag jãvo. Ẽg tỹ ẽkrãn kar kỹ ẽg tóg ti mog jãvãnh tĩgtĩ, jatun mỹ. Kỹ ta tóg kri kutẽ mũ. Kejẽn ẽg tóg vãhã ti kanẽ vég tĩ.
Tag ri ke han nĩ. Jatun mỹ ti kãtĩg jãvãnh nĩ, ẽg Senhor ti. Ti jãvãnh to tar nỹtĩm nĩ. Kãnhmar ti kãtĩg mũ, ẽg Senhor ti, ha vem nĩ.
Inh kanhkã', jagnẽ to vĩ vĩ he tũg nĩ. Ke tũ nĩ mũ ra ẽg Senhor tóg ãjag jykre ve kỹ ãjag vóg kónãn ke mũ. Ha vé, kãnhmar ti kãtĩg mũ, ũ tỹ ẽg jykre tugnỹm ke mũ ẽn ti.
Vãsỹ Topẽ vĩ tó tĩ ag to jykrén. Topẽ vĩ tó ag tóg tĩ. Kỹ ũ tỹ mẽ jãvãnh ja ẽn ag tóg ag vóg kónãn. Ge ra ag tóg jatun mỹ Topẽ vĩ tó ja nĩgtĩ, ag tỹ ag vóg kónãn mũ ra. Ag ri ke han nĩ.
Ag jykre to jykrén nĩ. Ag jagtar nỹtĩ ra ag tóg to krónh ke ja tũ nĩgtĩ gé. Hã kỹ Topẽ tóg ag mỹ vĩ há han mũ sir, ti vĩ tó tĩ ag mỹ. Topẽ mré ke tỹ Jó kãme mẽ ãjag huri. Ti jagtar ra tóg to krónh ke ja tũ nĩ gé. Kỹ vãhã Topẽ tóg ti ki rĩr há han mũ, ti jagtar kỹ. Hã ki ãjag tóg ẽg Senhor jykre vég mũ sir. Ẽg jagãgtãn tóg mũ, ti tỹ ẽg jagtar nỹtĩ ven kỹ. Kỹ tóg sir ẽg jagãgtãn tovãnh tũ nĩgtĩ.
Inh kanhkã', ón kỹ vĩ tũg nĩ. Ón kỹ: “he,” he tũg nĩ. Ki hã tóm nĩ, Topẽ tỹ ãjag vóg kónãn tũ nĩ jé. Kỹ ón kỹ: “Topẽ vỹ ki kanhró nĩ,” he tũg nĩ gé. Ón kỹ: “ũ tỹ ga kri nĩ ẽn vỹ ki kanhró nĩ,” he tũg nĩ gé. Ki hã tóm nĩ. Ón tũg nĩ, jagnẽ mỹ.
Ãjag tỹ nén ũ jagy ven kỹ Topẽ mré vĩm nĩ. Ãjag mỹ sér tĩn kỹ Topẽ mỹ jãn nĩ, kỹ ti jé tóm nĩ.
Ãjag kaga nỹtĩn kỹ igreja to kófa ag jé prẽrm nĩ. Ẽn ag vỹ ũn kaga to Topẽ mré vĩnh ke mũ, kỹ ag tóg azeite tỹ ũn kaga to tĩn ke mũ, ẽg Senhor jiji tó kỹ.
Ag tỹ ẽg Senhor mré vĩn kỹ tóg ũn kaga ẽn tỹ há' henh ke mũ sir, ag tỹ ti tỹ há' henh ke to: “hỹ mỹ vỹ?“ he tũ nĩn kỹ. Kỹ ũ tỹ ti vĩ mranh kỹ Topẽ vỹ ti mỹ vẽnh pãte fón ke mũ gé sir.
Hã jé jagnẽ mỹ tó, ãjag tỹ Topẽ vĩ mranh ja ti. “Ti vĩ mranh inh, tag han kỹ,” hem nĩ jagnẽ mỹ. Kỹ jagnẽ to Topẽ mré vĩm nĩ gé, ti tỹ ãjag tỹ há' he jé, ti tỹ ãjag kaga tỹ tũ' he jé. Ẽg tỹ vẽjykre kuryj han kỹ tóg ẽg vĩ mẽ kỹ han mũ sir, Topẽ ti, ẽg tỹ ti mỹ nén ũ to vĩ', to vĩ' hen kỹ.
Topẽ mré ke tỹ Elias mĩ ẽkrén nĩ. Ẽg mré tóg tỹ ẽprã ke nĩ ja nĩgtĩ. Hã ra tóg Topẽ mré vĩ', vĩ' he ja nĩgtĩ, ta kutẽ tũ nĩ jé. Kỹ tóg kutẽ ja tũ nĩgtĩ, prỹg tãgtũ kri kysã tỹ 6 (ke) ki.
Kỹ tóg kejẽn Topẽ mré vĩ mãn ja nĩgtĩ, kỹ tóg kutẽ ja nĩ sir, ta ti. Kỹ nén kar tóg gan kri mur mãn ja nĩ, kỹ tóg kanẽn mãn ja nĩgtĩ gé sir. Topẽ tỹ ti vĩ han hã vẽ. Tag mĩ ẽkrén nĩ.
Inh kanhkã', kejẽn ẽg mré ke ũ tóg prãnh ke tĩ, vẽnh vĩ há tovãnh kỹ. Kỹ ti jyvẽn nĩ, ti tỹ kygnẽ mãn tũ nĩ jé.
Kỹ ũ tỹ ti mré vĩ mũ ẽn tóg ti kren han mũ sir, nũgme to, ti tỹ ti tỹ kygnẽ ja ẽn tovãnh kỹ. Kỹ Topẽ vỹ ti tỹ ti vĩ mranh ja ẽn tỹ vẽnh pãte fón mũ sir. Tag to jykrén nĩ. Hã vẽ.
Pedro tỹ ãjag mỹ carta rán hã vẽ. Jesus Cristo vỹ inh fẽg, sỹ tỹ ti apóstolo jẽ jé. Sỹ Topẽ tỹ ũn kuprẽg mũ ag mỹ rán hã vẽ. Ẽg mré ke tũ ag kã mĩ ãjag tóg mũgtĩ, ũ tỹ Jesus ki ge tũ ag kã mĩ, Ponto tá, Galácia tá, Capadócia tá, Ásia tá, Bitínia tá ke gé.
Topẽ vỹ ãjag kuprẽg. Vãsỹ tóg to jykrén ja nĩ, ẽg jóg tỹ Topẽ ti. Ãjag mỹ tóg ti kuprĩg jẽnẽ, ãjag tỹ Jesus Cristo vĩ kri fi jé, ti tỹ ti kyvénh tỹ ãjag kygpe jé, ãjag tỹ ti ri ke há nỹtĩ jé. Topẽ jé ãjag tar han mãn', han mãn' hé, kỹ ãjag jé krĩ kãnhvy nỹtĩ.
Topẽ mỹ sóg vĩ há han tĩ, ẽg Senhor tỹ Jesus Cristo panh mỹ. Ẽg jagãgtãn tãvĩ han tóg tĩ. Jesus Cristo rĩn mãn tóg, ti ter kar kỹ, kỹ tóg Jesus tugrĩn ẽg mur mãn ri ke han tĩ gé. Kỹ tóg ẽg mỹ sér tĩ,
ẽg tỹ kanhkã mĩ ẽkrén kỹ. Tá ẽg tóg nén ũ sĩnvĩ kar venh ke mũ. Tá ẽg tũ vỹ tũ' henh ke tũ pẽ nĩ. Kómóg ke tũ tóg nĩ, tá ũ tóg kókén ke tũ nĩ gé.
Topẽ ki ãjag tóg ge kỹ nỹtĩ. Kỹ tóg ãjag ki rĩr há han nĩ nĩ. Nén ũ kar han há tóg nĩ. Kỹ tóg ẽg ki rĩr há han tĩ gé. Ãjag krenkren han jé tóg ke mũ, ãjag tỹ ti tỹ ẽg mỹ nén nĩm ke mũ ẽn ve jé. Nĩm han kỹ tóg nĩ nĩ. Kurã tỹ ẽgno kã ẽg tóg ẽn venh ke mũ.
Ver tóg ãjag mỹ jagy tĩ. Ge ra mỹ sér nỹtĩm nĩ. Kãnhmar tóg tũ' henh ke mũ, nén tỹ ẽg mỹ jagy nĩ tag ti. Topẽ tỹ ẽg jykre ve sór vẽ. Hã kỹ ẽg tóg ver nén ũ jagy ve vén tĩ. Ẽg tỹ ge ra ti to tar nỹtĩn kỹ tóg vég mũ, ẽg tỹ ti ki rã há han kỹ nỹtĩ ti. Ha vé, ouro rỹg ẽg tóg tĩ, pĩ rỹ jagy ki, ẽg tỹ ti há nĩ ẽn ve jé. Ri ke ti nĩ. Tũ' he jé tóg ke mũ, ouro ti. Ouro kãfór ti nĩ, ẽg tỹ ti ki rã ti. Ẽg tỹ nén ũ jagy vég mũ ra ti to tar nỹtĩn kỹ Cristo tóg ẽg tỹ ũn mág han ke mũ, ũn tar, Jesus tỹ vẽnh kar mỹ vẽnh ven ke kurã ẽn kã.
<range>
Ti to há ãjag nỹtĩ. Ti ki ge kỹ ãjag nỹtĩ, ãjag tỹ ti vég tũ ra. Hã kỹ ãjag tóg krenkren ke mũ. Ãjag krenkren ke ẽn hã tóg ãjag mỹ sér pẽ tĩnh mũ, ha vem nĩ. Ãjag fe tóg mrin ke tãvĩ han ke mũ, kurã ẽn kã, ha vem nĩ.
<range>
Topẽ vĩ tó tĩ ag tóg vãsỹ tó ja nĩgtĩ, Topẽ tỹ ũri ẽg krenkren han mũ tag ti. Topẽ kuprĩg vỹ ag kanhrãn ja nĩ. Ag mỹ tóg Cristo tỹ ẽg jagfy jagtar jagy han ke kãmén ja nĩ. Kỹ tóg ag mỹ ti tỹ kar kỹ tỹ ũn mág jẽnh ke tó ja nĩ gé. Kỹ ag tóg tag ve sór ja nĩgtĩ. “Kurã tỹ hẽ kã kenh ke nẽ hỹn?“ he ja ag tóg nĩgtĩ, Cristo jagtar ke to. Tag ve sór tãvĩ ja ag tóg nỹtĩgtĩ.
<range>
Hã ra Topẽ tóg ag mỹ: “inh pijé ãjag hã mỹ tag ven ke mũ',” he ja nĩ. “Ãjag nón ke ag hã mỹ ke vẽ,” he ja tóg nĩ, vãsỹ ti vĩ tó tĩ ag mỹ. Ti tỹ ag mỹ ãjag tó jan hã vẽ. Hã kỹ ãjag tóg hur mẽ, ti mré ke ũ ag tỹ ãjag mỹ Jesus kãme sér kãmén kỹ. Topẽ kuprĩg vỹ ag tar han ja nĩ, hã kỹ ag tóg ãjag mỹ ti kãmén kãmũ ja nĩ. Ha vé, Topẽ tỹ jẽnẽ jafã ag tỹ ki kanhrãn há tóg tĩ, ãjag tỹ ti kãme mẽg mũ tag ti, hã ra ag tóg ver ki kagtĩg nỹtĩ.
Hã kỹ Topẽ tỹ ẽg mỹ nén tó mũ hã han sórm nĩ. Vẽnh ki ẽmẽm nĩ. Ti tỹ ẽg mỹ nén nĩm ke mũ ẽn hã mĩ ẽkrén nĩ. Jesus tỹ vẽnh ven ke kurã ẽn kã ẽg tóg venh ke mũ sir, ti tỹ ẽg mỹ nén nĩm ke mũ ẽn ti.
Vãsỹ ãjag tóg ãjag tỹ nén to én mũ ẽn han ja nĩgtĩ, ãjag tỹ Topẽ vĩ mẽ ja tũ nỹtĩn kỹ. Ũri Topẽ vĩ hã han nĩ. Ãjag tỹ vãsỹ nén han ja ẽn tovãnh kãn nĩ.
Topẽ jykre hã han nĩ. Kỹ tóg vẽnh ven mũ, ãjag tỹ tỹ ti tũ nỹtĩ ti. Ãjag tỹ ti jykre hã han jé Topẽ tóg ãjag kuprẽg. Há tãvĩ ti nĩ, kỹ ti jykre ri ke han nĩ.
Tag tó ja ti nĩ, ha mẽ: “ũn hapẽ vỹ tỹ inh nĩ. Kỹ inh ri ke nỹtĩ sórm nĩ. Vẽjykre há hã han kỹ nỹtĩm nĩ,” he ja tóg nĩ, Topẽ ti.
Ẽg tỹ ti mré vẽmén kỹ ẽg tóg ti mỹ: “ẽg jóg,” he tĩ. Hã kỹ ẽg tóg ti kamẽg ke mũ, ti tỹ tỹ ẽg jóg nĩn kỹ. Ha vé, ẽg kar tỹ nén han mũ vég ti nĩgtĩ. Kỹ tóg vẽnh kar jykre ki kanhró kar nĩ, Topẽ ti. Ver ẽg tóg ũ tỹ ti ki kagtĩg ag kã mĩ mũgtĩ. Kỹ ẽg tóg ti vĩ ki króm há han ke mũ.
Kaja e to tóg ẽg kygjãm ja nĩ, ki kanhró ãjag tóg nỹtĩ. Ãjag jo ke ag vỹ ãjag jo vẽjykre kórég han ja nĩgtĩ, ãjag tỹ ag nón han jé. Hã ra tóg kaja e to ãjag kygvãn ja nĩgtĩ, ãjag tỹ vẽjykre kórég ẽn han mãn tũ nĩ jé. Ouro to ke pijé'. Prata to ke pijé', ti kaja ẽn ti. Tũ' he jé tóg ke mũ, ouro mré prata ti.
Hã ra tóg ti kyvénh hã to ẽg kygjãm. Kỹ tóg tũ' he jãvãnh nĩ. Nén ũ kaja kãfór kar ti nĩ, ti kyvénh ti. Ũn há tãvĩ vỹ tỹ ti nĩ, ũ tỹ ti kyvénh tỹ ẽg kygjãm mũ ẽn ti, hã vỹ: Cristo, he mũ. Kygnẽ ja tũ pe ti nĩ.
Topẽ vỹ ti kuprẽg, ti tỹ ẽg jagfy ter jé. Ti tỹ nén ũ kar han tũ ki tóg ti kuprẽg, vãsỹ. Hã ra tóg ũri ga kri mur ja nĩ, ãjag tỹ ti vĩ mẽ jé, kurã tỹ ẽgno to hã.
Ti tugrĩn ãjag tóg Topẽ ki ge kỹ nỹtĩ. Ti rĩn mãn ja tóg nĩ, Topẽ ti. Kỹ tóg ti tỹ ũn mág han ja nĩ gé, kanhkã tá. Kỹ Topẽ ki rã há han nĩ. Ãjag krenkren han jé tóg ke mũ, ha vem nĩ.
Topẽ vĩ pẽ ki króm ãjag tóg tĩ. Hã kỹ ãjag tóg jãnhkri nỹtĩ ha, ũri. Ãjag mré ke kar ag to ãjag tóg há tãvĩ nỹtĩ gé. Kỹ jagnẽ to há nỹtĩ to tar nỹtĩm nĩ gé. Ón kỹ jagnẽ to há nỹtĩ tũg nĩ.
Topẽ vỹ ãjag han mãn, kỹ tóg ẽg mur mãn ri ke nĩ. Ti vĩ tỹ tóg ẽg han mãn ja nĩ. Rĩr ti nĩ. Tũ' henh ke tũ ti nĩ. Kỹ tóg tỹ ẽg panh pir nĩ, ũn ter ke tũ ẽn ti. Ẽg panh ter mũ ẽn ri ke tũ ti nĩ.
Hã kỹ tag tóg rán kỹ nĩ, ha mẽ: “ẽprã ke ag vỹ re ri ke nỹtĩ, re fej sĩnvĩ ẽn ri ke. Hã ra tóg kãnhmar tóg tĩ, kỹ ti fej tóg kãgter kãn tĩ. Kỹ ẽprã ke ag tóg kãnhmar kãgter tĩ gé, re fej ri ke.
Jãvo Topẽ vĩ vỹ tũ' henh ke tũ pẽ nĩ,” he tóg, Topẽ vĩ tỹ rán kỹ nĩ ki. Topẽ vĩ sér to ken hã vẽ.
Hã kỹ ãjag jykre kórég tovãnh kãn nĩ. Ón mãn tũg nĩ. Ũ lograr he mãn tũg nĩ. Ũ tũ to én mãn tũg nĩ. Ũ to vĩ kónãn mãn tũg nĩ gé.
Nẽnẽ vỹ leite kron (ka)mẽ nĩgtĩ. Topẽ vĩ vỹ ẽg mỹ gĩr sĩ pafa mũ ẽn ri ke nĩ. Kãnhmar vẽnh vĩ há ẽn mẽ mãn', mẽ mãn' hem nĩ. Kỹ ãjag tóg mog há han ke mũ, ãjag krenkren jé.
Hã kỹ tóg: “ki kanhrãn sĩ han ãjag tóg huri, ẽg Senhor tỹ tỹ ũn há tãvĩ nĩn ki,” he ja nĩ, Topẽ vĩ rá ki.
Ẽg Senhor to kãmũ jẽg. Pó ri ke ti nĩ. Ðn han mũ ag tỹ pó fón mũ ẽn ri ke ti nĩ. Hã ra tóg rĩr jẽ, ẽg Senhor ti. Ag tỹ ti fón mũ ra tóg Topẽ mỹ há tãvĩ nĩ, pó kar ag há kãfór.
Kỹ ẽg tóg pó ri ke nỹtĩ gé. Kỹ Topẽ kuprĩg vỹ ẽg tỹ Topẽ ĩn ri ke han ke mũ, pó tỹ ĩn ẽn ri ke. Kỹ ti tỹ ãjag mỹ nén han sór mũ to: “he,” hem nĩ. Jesus Cristo vỹ ãjag tar han sór mũ, ãjag tỹ ti tũ ki rĩr há han jé. Vãsỹ Topẽ tũ ki rĩr tĩ ag tỹ ti mỹ nén ũ kar pũn ja ẽn ri ke tóg nĩ sir, ẽg tỹ Jesus tũ han kỹ.
Hã kỹ tóg: “pó há kuprẽg inh,” he mũ. “Kỹ sóg tỹ ĩn nũna ri ke han, tá. Ũ tỹ ti ki rã kỹ tóg venh ke mũ, Topẽ tỹ nén tó mũ ẽn ti,” he tóg, Topẽ vĩ rá ki.
Ãjag hã to tóg rán kỹ nĩ, ti vĩ tag, ãjag tỹ ti ki ge kỹ nỹtĩn kỹ. Kỹ tóg ũ tỹ ti kato vãsãnsãn mũ ag to: “pó tỹ ĩn han jafã fón ag tóg, pó tỹ ĩn han tĩ ag,” he mũ. “Hã ra Topẽ tóg pó ẽn hã tỹ ĩn nũna han mũ,” he tóg, Topẽ vĩ rá ki.
Kỹ tóg: “pó ẽn tỹ ag tóg krĩm ke tĩ. Kỹ ag tóg pó ẽn tỹ krĩm krĩm ke kỹ vár mũ sir,” he mũ gé. Ũ tỹ Topẽ vĩ kri fi sór tũ ag hã vỹ tỹ krĩm krĩm ke tĩ. Topẽ tỹ nén han hã vẽ gé.
Ãjag hã kuprẽg tóg, ãjag tỹ tỹ ti tũ to pã'i mág nỹtĩ jé, ãjag tỹ tỹ ti povo nỹtĩ jé, vyr mỹ. Ãjag kuprẽg tóg, ãjag tỹ ti tỹ nén han mũ kãmén jé, ti jykre tar ti. Vãsỹ ãjag tóg kuty mĩ mũ ja nĩgtĩ. Hã ra tóg ãjag tatĩ kãtĩg, ãjag tỹ ũri kurã mĩ mũ jé, jẽngrẽ mĩ.
Ãjag pijé vãsỹ tỹ ũ tũ ja nỹtĩgtĩ'. Ũri ãjag tóg tỹ Topẽ povo nỹtĩ, ti tũ. Ãjag pijé vãsỹ Topẽ tỹ ãjag jagãgtãn sór mũ tag mẽ ja nĩgtĩ'. Ũri tóg hã ra ãjag jagãgtãn, Topẽ ti.
Inh kanhkã', tag ki ẽg tóg ẽg mré ke tũ ag jamã mĩ mũgtĩ. Ẽg jamã pijé', ga tag ti'. Hã kỹ sóg ãjag jyvẽn mũ. Ãjag tỹ nén to én mũ ẽn han sór tũg nĩ. Ãjag kókén jé tóg ke mũ. Kỹ ãjag tóg ẽg Senhor tovãnh sór ke mũ, ha vem nĩ.
Jesus ki ge tũ ag kã mĩ ãjag tóg nỹtĩ. Hã kỹ vẽjykre há tãvĩ han nĩ. Ãjag to ón sór ag tóg tĩ. Ãjag to ag tóg: “jykre pãno ag nỹtĩ,” he sór tĩ. Kỹ vẽnh kar tỹ ãjag jykre há ve kỹ ag ón ẽn tóg ve há tĩnh mũ. Kỹ ag tóg: “Topẽ jykre vỹ há nĩ,” henh ke mũ, hẽn ri ke mũn, Topẽ tỹ ag kutãn kỹ.
Ẽg Senhor to há ãjag tóg nỹtĩ. Ti to há nỹtĩn kỹ ẽprã ãjag pã'i ag vĩ ki króm nĩ gé. Pã'i mág pẽ tỹ imperador ẽn vĩ ki króm nĩ, vẽnh kar mỹ tỹ ũn mág ẽn vĩ ti.
Ti krẽm pã'i ag vĩ ki króm nĩ gé, governador ag. Pã'i mág pẽ ẽn tỹ vin mũ ag vẽ, ag tỹ ũn jykre pãno ag vóg kónãn jé, ag tỹ ũn jykre há ag to vĩ há han jé gé.
Ũ tỹ ki kagtĩg ag vỹ ãjag to vĩ kónãn tĩ. Kỹ nén ũ há tãvĩ hã han nĩ. Kỹ ag tỹ ãjag kato ne tónh ke tóg tũ tĩnh mũ, ha vem nĩ. Tag vỹ há nĩ, Topẽ mỹ.
Cristo vỹ ẽg kygvã, vẽjykre pãno to. Kỹ han mãn sór tũg nĩ. To: “inh kava ti huri, Cristo ti. Hã kỹ sóg jatun mỹ han ke mũ, isỹ nén to én mũ kar ti,” he tũg nĩ. Topẽ tũ vỹ tỹ ẽg nỹtĩ. Kỹ ti jykre hã han nĩ.
Ẽprã ke ũ to é he tũg nĩ. Ẽg mré Jesus ki ge kỹ nỹtĩ ag kar to há nỹtĩm nĩ. Topẽ kamẽg nĩ. Ẽprã ke tỹ pã'i mág tỹ imperador ẽn kamẽg nĩ gé.
Ãjag kã mĩ ũ ag tóg patrão mỹ rãnhrãj tĩ, fagrĩnh mỹ. Kỹ ag vĩ ki króm nĩ, ag kamẽg nĩ. Ãjag kã mĩ ũ patrão vỹ há nĩ, komẽr hã tóg ãjag mỹ vĩ tĩ. Ãjag tỹ ti to há nỹtĩn kỹ tóg há tĩ. Ãjag kã mĩ ũ patrão tóg kórég nĩ. Ẽn to vĩ há han nĩ gé, ge ra. Ti kamẽg nĩ gé.
Kejẽn tóg fagrĩnh mỹ ãjag to jũnh ke mũ, ãjag tỹ Topẽ jykre han sór mũ to. Ge ra ti to jũ tũg nĩ. Kỹ Topẽ tóg ãjag mỹ vĩ há han ke mũ.
Kejẽn ãjag patrão tóg ãjag tỹ kygnẽ to ãjag mrãnmrãn tĩ. Tag vỹ tỹ nén ũ tũ nĩ. Ti tỹ ãjag jykre há to ãjag mrãnmrãn kỹ Topẽ tóg ãjag mỹ vĩ há han ke mũ.
Hã jé Topẽ tóg ãjag kuprẽg. Cristo vỹ ẽg jagfy vẽsỹrénh gé, mỹr, ha mẽ. Ti vẽsỹrénh tugrĩn ẽg tóg ti to tar nỹtĩnh mũ, ẽg tỹ kejẽn ti ri kén jagtar nỹtĩnh ken kỹ.
Nén ũ kórég han ja tũ ti nĩ. Ũ pijé ti ón venh ke mũ', ti ón vãnh nĩn kỹ.
Ag tỹ ti mỹ vĩ kónãn mũ ra tóg ag mỹ vĩ kónãn ja tũ nĩ. Ag tỹ ti vóg kónãn mũ ra tóg ag mỹ vĩ ja tũ nĩ gé. Topẽ hã mĩ tóg ẽkrén ja nĩgtĩ. “Ti hã ne ag jykre tugnỹm ke mũ', inh jykre ti ke gé,” he ja ti nĩ, Cristo ti.
Ha vé, Cristo vỹ ẽg tỹ Topẽ vĩ mranh ja ẽn kajãm ja nĩgtĩ. Krunh to sa kỹ tóg ter ja nĩgtĩ. Hã tugrĩn ẽg jykre pãno tóg tũ tĩ ha, ti tỹ tỹ tũ' hen kỹ. Vẽjykre há hã han jé ẽg tóg ti ki ge kỹ nỹtĩ. Ti vẽsỹrénh tugrĩn ẽg tóg tỹ ũn há nỹtĩ.
Vãsỹ ẽg tóg vẽnh mẽg tỹ carneiro vãgfor ri ke nỹtĩ ja nĩgtĩ. Hã ra tóg hur ẽg tatĩ kãtĩg, ẽg vãgfor ja ra, Jesus ti. Kỹ ẽg tóg ti mré mũ mũ sir, carneiro fag tỹ ag ki rĩr tĩ mré mũ ri ke. Ti hã ne ẽg ki rĩr nĩ ha'.
Sỹ ũn tỹtá fag jyvẽn hã vẽ, ha mẽ. Ãjag mén jykre mĩ mũm nĩ. Hã ra ãjag kã mĩ ũ fi mén vỹ hẽn ri ke mũn Topẽ ki rã tũ nĩ ver.
Ge ra ti ki rĩr há han nĩ. Ti tỹ ã jykre há ve kỹ tóg hẽn ri ke mũn Jesus ki rã sór ke mũ, ã tỹ ti mỹ nén ũ tó tũ ra.
Ãjag tỹ vẽsĩnvĩ han jé ãjag jykre sĩnvĩ han vén nĩ, hã vỹ: komẽr hã vĩ, he mũ, vĩ mág tũ, he mũ. Mré hã ãjag há ki rĩr há han nĩ gé, ãjag gãnh, ãjag kur, nén sĩnvĩ kar ti.
Vẽjykre sĩnvĩ tag vỹ há nĩ, Topẽ mỹ, kỹ tóg tũ' henh ke tũ nĩ gé.
Gen kỹ fag tóg nỹtĩ ja nĩgtĩ gé, ẽg mỹnh'mỹnh ve fag, Topẽ tũ fag, ũ tỹ Topẽ ve sór ja fag. Fag mén jykre hã mĩ fag tóg mũ ja nĩgtĩ,
Sara fi ke gé. Abraão jykre mĩ fi tóg tĩ ja nĩgtĩ, hã kỹ fi tóg ti to: “inh kri ke vẽ,” he ja nĩgtĩ. Kỹ vẽjykre há hã han nĩ. Ũ tỹ ãjag tỹ vẽjykre há han kamẽg mũ ra ge ra han nĩ. Kỹ ãjag tóg tỹ Sara fi krẽ'krẽ fag ri ke nỹtĩ.
Kỹ sóg ag jyvẽn sór mũ gé. Ãjag prũ fag ki rĩr há han nĩ, ha mẽ. Fag pijé ãjag tar ri ke nỹtĩ'. Topẽ tóg fag mỹ rĩr krỹg ja tũ ẽn nĩm ke mũ gé, ag ri ke. Ãjag tỹ ãjag prũ fag ki rĩr há han kỹ ãjag tóg jatun mỹ Topẽ mré vẽmén ke mũ.
Vãhã sóg ãjag mỹ: “jagnẽ mré vẽjykre pir han nĩ,” he mũ. “Ũ fỹ kỹ ti mré fỹm nĩ. Ũ mỹ sér tĩn kỹ ti mré mỹ sér nĩm nĩ. Jagnẽ to há tãvĩ nỹtĩm nĩ. Jagnẽ mré komẽr hã vĩm nĩ. Jagnẽ kãfór han sór tũg nĩ.
Ũ tỹ ãjag mỹ nén ũ kórég han mũ ra ti mỹ nén ũ kórég han tũg nĩ. Ũ tỹ ãjag mỹ vĩ kónãn mũ ra ti mỹ vĩ kónãn tũg nĩ gé. Vẽnh kajãm sór tũg nĩ. Vẽnh kar to Topẽ mỹ: “ag ve há han nĩ,” hem nĩ. Topẽ vỹ ãjag ve há han sór mũ, hã jé tóg ãjag kuprẽg.
Hã kỹ tag tóg rán kỹ nĩ, ha mẽ: “ãjag mỹ jatun mỹ nỹtĩ sór mũ', nén ũ kar tỹ ãjag mỹ sér tĩ jé'? Kỹ vĩ kónãn mãn tũg nĩ. Ón mãn tũg nĩ gé.
Vẽjykre pãno han mãn tũg nĩ, vẽjykre há hã han nĩ, vẽnh kar krĩ tỹ kãnhvy' he sórm nĩ gé. Tag hã to vãsãn nĩ.
Ẽg Senhor vỹ ũ tỹ vẽjykre kuryj han mũ ag ki rĩr há han mũ. Ag tỹ ti mỹ nén ũ to vĩn kỹ tóg ag vĩ mẽg mũ. Hã ra tóg ũ tỹ vẽjykre pãno han mũ kato tẽ tĩ, Topẽ ti,” he tóg, Topẽ vĩ rá ki.
Ũ vỹ ãjag mỹ nén ũ kórég han ke tũ nĩ, ãjag tỹ vẽnh kar mỹ nén ũ há han sór kỹ.
Kejẽn ãjag tóg hã ra vẽjykre há tugrĩn vẽsỹrénh ke mũ, Topẽ vĩ tugrĩn. Kỹ mỹ sér nỹtĩm nĩ. Ẽprã ke ag kamẽg tũg nĩ. Ag vĩ jẽmẽ sór tũg nĩ, ag tỹ ãjag tỹ ti tovãnh han sór mũ ra.
“Cristo vỹ tỹ inh pã'i nĩ, kỹ sóg ti hã kamẽg tĩ,” hem nĩ. Tag hã mĩ ẽkrén nĩ. Kejẽn ũ tóg ãjag mỹ: “ne to ke nẽ, hã vỹ: Cristo ki rã, he mũ?“ he tĩ. Ẽn mỹ kãmén kãn nĩ.
Ũ tỹ ge mỹ komẽr hã vĩm nĩ. Topẽ vỹ vég nĩ nĩ, ãjag tỹ ti mỹ nén tó mũ ẽn ti. Fe kavéj nỹtĩ sór tũg nĩ. Kỹ ãjag tóg ũ tỹ Cristo jykre to vĩ kónãn sór mũ ag vĩ tỹ tũ' henh ke mũ, ha vem nĩ.
Kejẽn ãjag tóg vẽjykre há to jagtar ke mũ, Topẽ tỹ tag to jykrén kỹ. Hã ra tóg há nĩ. Ãjag tỹ vẽjykre kórég to jagtar nỹtĩn kỹ tóg kórég nĩ.
Cristo hã to jykrén nĩ, ha mẽ. Ter ja tóg nĩ, ẽprã ke ag tỹ Topẽ mỹ név nỹtĩ tugrĩn. Ti ter pir ki tóg kajãm kãn. Jykre kuryj tóg nĩ, Jesus ti, hã ra tóg ũn jykre pãno ag jagfy ter ja nĩ. Ti tỹ Topẽ mỹ ẽg tatĩn tĩg sór vẽ. Ti tén ja ag tóg nĩ, hã ra Topẽ kuprĩg vỹ ti rĩn mãn.
Topẽ kuprĩg vỹ ti tar han, kỹ tóg vẽnh kuprĩg ag jamã ra vyr gé, ag mỹ Topẽ vĩ sér tó jé, vẽnh kuprĩg sigse kỹ nỹtĩ ag mỹ.
Vãsỹ ag tóg ti vĩ mẽ sór ja tũ nĩgtĩ, vẽnh kuprĩg sigse kỹ nỹtĩ ẽn ag. Noé tỹ ga kri tĩg kỹ barco mág han mũ ẽn kã ke ja vẽ. Ẽn kã Topẽ tóg ver ag to fe nĩ ja nĩ, kỹ tóg ag vóg kónãn jãvãnh ja nĩ ver. Noé tỹ barco han kãn kar tóg ag vóg kónãn mũ sir. Kỹ ũ tỹ 8 (ke) ag hã vỹ krenkren, barco ẽn kã ki.
Goj tỹ ãjag tóg kygpe kỹ nỹtĩ, ãjag krenkren jé. Barco tỹ goj kri tĩg ri ken hã vẽ, hã vỹ: batismo, he mũ. Ãjag mro pijé'. Topẽ tỹ ẽg fe kavéj tỹ jãnhkri' he to ken hã vẽ. Ẽg tỹ Topẽ mỹ vẽnh fẽg to ken hã vẽ. Topẽ vỹ Jesus Cristo rĩn mãn ja nĩ, hã kỹ tóg ẽg krenkren han ke mũ gé.
Kanhkã tá tóg nĩ nĩ, Jesus ti. Kỹ tóg Topẽ pẽgja tá nĩ nĩ. Tá tóg tỹ ũn mág nĩ, Topẽ tỹ jẽgnẽ jafã ag kri, ũn tar kar ag kri, ẽg tỹ kanhkã tá ũn vég tũ kar ẽn ag mré hã. Vẽnh kar kri ke vỹ tỹ ti nĩ, Jesus ti.
Ha vé, Cristo vỹ jagtar nĩ ja nĩgtĩ, vẽsỹrénh kỹ. Kỹ tag to tar nỹtĩm nĩ gé, ãjag tỹ ti kóm jagtar nỹtĩn kỹ. Tag vỹ há nĩ, ha mẽ: ũ tỹ ẽprã jagtar kỹ tóg Topẽ vĩ mranh tũ nĩgtĩ.
Hã kỹ ũri Topẽ vĩ hã han sórm nĩ. Ti vĩ tovãnh tũg nĩ, ãjag tỹ ga kri mũn kỹ. Ãjag tỹ nén to én mũ ẽn han sór tũg nĩ.
Vãsỹ ãjag tóg ũ tỹ Topẽ ki kagtĩg ag jykre han ja nĩgtĩ, prỹg tỹ hẽn ri ke ki, mỹr, ha mẽ. Ẽn kã ãjag tóg ãjag prũ tũ fag to én (ka)mẽ ja nỹtĩgtĩ, ãjag mén tũ ag to ke gé. Ãjag tỹ nén to én mũ ẽn han ja ãjag tóg nĩgtĩ. Kronkron mũ ja ãjag tóg nĩgtĩ. Vẽnh kãgrá mỹ fénhta kórég ẽn han ja ãjag tóg nĩgtĩ gé.
Ũri ãjag tóg tag han mãn sór tũ nỹtĩ ha. Hã kỹ tóg ag mỹ e tĩ, ũ tỹ vẽjykre kórég to tar nỹtĩ ag mỹ, ãjag tỹ ag mré ag jykre pãno han mãn sór tũ nỹtĩn kỹ, ãjag tỹ ag krĩ tũ jãvo krĩ há nỹtĩn kỹ. Hã kỹ ag tóg ãjag to vĩ kónãn tĩ, ũri.
Hã ra Topẽ tóg ag jykre vég nĩ nĩ. Vẽnh kar jykre tugnỹm ti tĩ mỹr. Kỹ tóg ag mỹ ag jykre to: “tag vỹ há nĩ, ẽn vỹ kórég nĩ,” henh ke mũ, ũn rĩr mũ ag jykre to, ũn kãgter mũ ag jykre to ke gé.
Ũ tỹ hẽn ri ke ag tóg Jesus mur ke to hã kãgter ja nĩgtĩ. Ẽn ag mỹ tóg vẽnh vĩ sér tónh vyr gé, Cristo ti, vẽnh kuprĩg ag jamã ra, ag krenkren jé. Ag tỹ nén han ja to Topẽ tóg ag vóg kónãn. Hã ra Topẽ tóg ag rĩnrĩn mãn sór ja nĩ gé. Hã kỹ tóg ag kãgter mũ ra ag mỹ vẽnh vĩ jẽnẽg mũ gé, ag tỹ kanhkã tá junjun jé.
Kakó ti tĩ ha, ga tag tỹ tũ' henh ke kurã ti. Vẽso jykrén nĩ. Krĩ há nỹtĩm nĩ, ãjag tỹ Topẽ mré vẽmén há han jé.
Kỹ jagnẽ to há tãvĩ nỹtĩm nĩ. Tag to krónh ke tũg nĩ. Ẽg tỹ jagnẽ to há nỹtĩn kỹ ẽg tóg jagnẽ mỹ vẽnh pãte fón ke mũ, ẽg tỹ Topẽ vĩ mranh mũ ti, ti e nỹtĩ hã ra.
Ũ tỹ kuvar há tá ãjag to pasa kỹ ti mỹ: “inh mré jẽ,” hem nĩ. Ti to vĩ tũg nĩ, ti to mỹ sér nỹtĩm nĩ.
Kỹ Topẽ vỹ ẽg tar han tĩ. Ũ tóg nén ũ to tar nĩ. Jãvo ũ tóg nén ũ ũ to tar nĩgtĩ gé. Ãjag tỹ nén ũ to tar nỹtĩ ẽn hã ki rĩrm nĩ, vẽnh kar tỹ ãjag tugrĩn tar nỹtĩ jé. Tag vỹ Topẽ mỹ há nĩ.
Ãjag vẽmén kỹ Topẽ vĩ hã tỹ vẽmén nĩ. Ũ tóg Topẽ tũ ag ki rĩr tĩgtĩ. Kỹ ti jé Topẽ mỹ to vĩ, ti tỹ to ti tar han jé. Ãjag tỹ ãjag rãnhrãj tag ki rĩr há han kỹ Jesus ki ge kỹ nỹtĩ kar ag vỹ Topẽ mỹ vĩ há han ke mũ. Jesus Cristo hã vỹ tỹ ũn mág nĩ. Ti hã vỹ tar nĩ. Kỹ tóg tũ' henh ke tũ pẽ nĩ. Hã vẽ.
Inh kanhkã', ãjag to sóg há tãvĩ nĩ. Nén ũ jagy pẽ vég ãjag tóg mũ. Ge ti nỹgtĩ, kỹ to jykrén tũg nĩ. Ẽg kar vỹ tag vég tĩ, Jesus tugrĩn.
Mỹ sér nỹtĩm nĩ. Ãjag jagtar kỹ ãjag tóg Cristo tỹ ẽg jagfy jagtar mũ ẽn ri ke vég tĩ. Ãjag tỹ ti jagtar ri ke han kỹ ãjag tóg ti mré tỹ ũn mág nỹtĩnh ke mũ gé, ti tỹ tỹ ũn mág nĩnh ke kurã ẽn kã. Ẽn kã tóg ãjag mỹ sér pẽ tĩnh mũ, ha vem nĩ.
Hỹ, tá tóg ãjag mỹ sér tãvĩ tĩnh mũ, ag tỹ ũri ãjag mỹ vĩ kónãn mũ ra, ãjag tỹ Cristo ki ge kỹ nỹtĩ tugrĩn. Kỹ ãjag tóg ki kanhró nỹtĩnh ke mũ, Topẽ kuprĩg tỹ tỹ ãjag jagrẽ nĩ ti. Ti kuprĩg vỹ ãjag tỹ ũn mág han ke mũ, Topẽ tỹ tỹ ũn mág nĩ ẽn ri ke.
Ũ ag tóg ag tỹ ũ tén tugrĩn jagtar nỹtĩ, ag tỹ ũ tũ péju tugrĩn ke gé. Ãjag tỹ ag mré vẽjykre pãno tugrĩn jagtar kỹ tóg Topẽ mỹ há tũ nĩ. Ãjag tỹ ti vĩ mranh ke tũ vẽ vẽ.
Ãjag tỹ hã ra Cristo tugrĩn jagtar kỹ tóg ti mỹ há tĩ. Tag to mỹ'ãg tũg nĩ. Tag to Topẽ mỹ vĩ há han nĩ, ãjag tỹ tỹ Cristo mré ke nỹtĩn kỹ.
Topẽ vỹ kãnhmar vẽnh kar jykre tugnỹm kãn ke mũ. Hã ra tóg ũ tỹ ti ki ge kỹ nỹtĩ ag jykre tugnỹm vén ke mũ. Ti tỹ ẽg jykre tugnỹm kỹ ẽg tóg nén ũ jagy ve kren ke mũ. Kỹ ũ tỹ ti ki ge tũ ag vỹ nén ũ jagy pẽ ẽn venh ke mũ, ha vem nĩ.
Hã kỹ tag tóg rán kỹ nĩ, ha mẽ: “ũ tỹ Topẽ vĩ han sór mũ ag vỹ ter kren ke mũ. Kỹ ũ tỹ ti vĩ mranh tĩ ag vỹ kren ke tũ pẽ nĩ, ũ tỹ ti kato tẽ mũ ag,” he ja tóg nĩ.
Topẽ tỹ ẽg to: “tag vỹ ti jagy venh ke mũ,” hen kỹ ẽg tóg venh ke mũ. Kỹ ẽg tóg ẽg jagtar mũ ra vẽjykre há hã han kỹ nỹtĩnh ke mũ. Ũ tỹ ẽg han mũ ẽn to jykrén jé ẽg tóg ke mũ, Topẽ to. Ti pijé ẽg tovãnh ke mũ'. Ẽg mré tóg nĩ nĩ.
Vãhã sóg igreja to kófa ag jyvẽn sór mũ, ha mẽ. Ãjag ri ke inh nĩ, isỹ tỹ ãjag kóm igreja to kófa jẽn kỹ. Cristo jagtar ve ja inh nĩ gé, hã ra. Ti vẽnh ven mãn ke kurã ẽn kã sóg tỹ ũn mág jẽnh ke mũ gé.
Kỹ sóg ãjag mỹ tag tó sór mũ, ha mẽ. Ãjag krẽm ke ag ki rĩr há han nĩ. Ũ tỹ carneiro ki rĩr tĩ ẽn tỹ ti mẽg ki rĩr há han ẽn ri ke han nĩ. Topẽ tỹ ãjag mỹ vẽnh rãnhrãj nĩm jan hã vẽ. Kỹ ãjag gỹj mĩ ẽkrén sór tũg nĩ gé. Topẽ tũ vẽ, ãjag rãnhrãj ti, hã kỹ ki rĩr há han sórm nĩ.
Kỹ ãjag krẽm ke ag ki rĩrm nĩ. Ag mỹ komẽr hã vĩm nĩ. Ag rĩnve vẽjykre há hã han kỹ nỹtĩm nĩ, ag tỹ ãjag jykre há ve kỹ ãjag kóm han sór jé.
Kãnhmar ti kãtĩg mãn ke mũ, ẽg pã'i mág ti, ẽg ki rĩr tĩ ti. Kỹ tóg ãjag tỹ ũn mág han ke mũ. Ãjag mỹ tóg krĩ tógfĩ ri ke vin ke mũ, ãjag tỹ tỹ ũn mág nỹtĩn kỹ. Hã ra tóg kórég vãnh nĩ, kanhkã tá ẽg krĩ tógfĩ ẽn ti.
Kỹ sóg kyrũ ag jyvẽn kỹ: “ũn sanh tỹ ãjag mỹ nén tó mũ ẽn han nĩ,” he mũ. Kỹ sóg vẽnh kar jyvẽn kỹ: “jagnẽ to é he tũg nĩ. Jagnẽ ki rĩr há han nĩ,” he mũ. Tag vỹ rán kỹ nĩ, ha mẽ. “Topẽ vỹ ũ tỹ jagnẽ to é he mũ ag kato tẽ tĩ. Hã ra tóg ũ tỹ: “ũn sĩ vỹ tỹ inh nĩ,” he mũ ẽn to há nĩ,” he tóg. Hã kỹ vẽsỹ ũn mág han sór tũg nĩ.
Topẽ vỹ tar nĩ, kỹ tóg kejẽn ẽg mỹ nén ũ jagy jẽnẽg tĩ. Ti kato tẽ tũg nĩ hã ra. Ti tovãnh sór tũg nĩ gé. Kỹ tóg ti kurã ki ãjag tỹ ũn mág han ke mũ, ha vem nĩ.
Ãjag krĩ kufy nĩn kỹ ti hã mỹ tóm nĩ. Kỹ tóg ãjag mỹ ãjag krĩ kuprãg ke mũ. Ti hã vỹ ẽg ki rĩr nĩgtĩ.
Vẽnh ki rĩrm nĩ. Nũr ri ke han tũg nĩ. Ha vé, ẽg kato vãsãn tĩ ẽn, Japo ẽn tóg ẽg to vãjig tĩgtĩ. Mĩg kókĩr ri ke ti nĩ, ti tỹ ẽg mãn sór kỹ.
Hã kỹ ti kato vãsãnsãn nĩ. Jesus Cristo ki rã tovãnh tũg nĩ gé, ũ tỹ ãjag tỹ ti tovãnh han sór mũ ra. Ha vé, ẽg kanhkã kar ag vỹ jagtar tĩ, ãjag kóm, ga kri ke kar ag. Ag mĩ ẽkrén kỹ tar nỹtĩm nĩ.
Kurã pipir ki ãjag tóg jagtar tĩ. Kar kỹ Topẽ vỹ ãjag tỹ ũn há tãvĩ han ke mũ, ãjag tỹ kygnẽ mãn tũ nĩ jé. Ti hã vỹ ẽg tar han tĩ, ẽg tỹ ti to krónh ke tũ nĩ jé. Ẽg kuprẽg tóg mỹr, ẽg tỹ Cristo tugrĩn kanhkã ve jé, ẽmã sĩnvĩ pẽ ẽn ti, ũ tũg vãnh ẽn ti.
Topẽ hã vỹ ti pir mỹ tar nĩ'. Ti hã vỹ tũ' henh ke tũ nĩ'. Hã vẽ.
Tó sĩ han sóg ãjag mỹ. Kỹ Silas tóg inh mỹ ãjag mỹ rán mũ, inh vĩ ti. Ẽg kanhkã vỹ tỹ ti nĩ. Jesus tovãnh jãvãnh ti nĩgtĩ. Kỹ tóg iso há nĩ gé. Isỹ ãjag tar han sór vẽ. Hã kỹ sóg ãjag mỹ inh vĩ jẽnẽg mũ. Topẽ vỹ ẽg tar han ke mũ mỹr. Hã kỹ ti to krónh ke tũg nĩ.
Ẽmã tỹ Babilônia ki ẽg nỹtĩ. Kỹ tag ki ũ tỹ ãjag mré Jesus ki ge kỹ nỹtĩ ag vỹ ãjag mĩ ẽkrég tĩ. Ãjag mré tóg ẽg kuprẽg, Topẽ ti. Kỹ inh kósin tỹ Marcos vỹ ãjag mĩ ẽkrég tĩ gé.
Jagnẽ ki nhun ke ri ke han nĩ, jagnẽ nĩgé kãgmĩ kỹ, ãjag tỹ tỹ jagnẽ mré ke nỹtĩn kỹ. Cristo mré ke vỹ tỹ ãjag nỹtĩ. Topẽ jé ãjag krĩ tỹ kãnhvy' hé. Hã vẽ.
Simão Pedro tỹ ãjag mỹ carta rán hã vẽ. Jesus Cristo tỹ inh fẽ vẽ, sỹ ti rãnhrãj han jé, sỹ tỹ ti apóstolo jẽ jé. Isỹ ũ tỹ inh mré Jesus Cristo ki ge kỹ nỹtĩ kar ag mỹ rán hã vẽ. Topẽ vỹ ẽg kuprẽg, ũn jykre kuryj ẽn, ẽg tỹ ẽg krenkren han mũ tỹ Jesus Cristo ki ge jé.
Ãjag to sóg Topẽ mré vĩ tĩ, ãjag tỹ ẽg Senhor tỹ Jesus Cristo ki kanhrãn há han jé, Topẽ ki ke gé, ãjag tỹ komẽr hã ti ki kanhrãn kãn jé. Kỹ tóg ãjag tar han ke mũ. Ãjag krĩ tỹ tóg kãnhvy' henh ke mũ gé.
Topẽ ki kanhró ẽg tóg nỹtĩ. Ẽg kuprẽg tóg, ti tỹ ẽg tar han jé, ti tar nĩ ẽn ri ke. Kỹ tóg ẽg tỹ ũn mág han ke mũ gé, ti tỹ tỹ ũn mág nĩ ẽn ri ke. Ẽg tỹ tag ki kanhrãn kỹ ẽg tóg ti jykre jagma mũ há han ke mũ.
Kỹ Topẽ tóg ẽg mỹ nén ũ há kãfór tó kỹ: “ẽprã ke kar vỹ nũgme ki vár ke mũ, ag tỹ nén to én mũ ẽn han tugrĩn,” he ja nĩ. Ag jãvo ẽg tóg krenkren ke mũ, kỹ ẽg tóg Topẽ ri ke nỹtĩnh ke mũ, mỹr, ha mẽ.
Hã kỹ vãsãn, ãjag tỹ ti ki rã to tar nỹtĩ jé, ãjag tỹ vẽjykre há hã han jé. Vẽjykre há han kỹ vẽnh kanhrãn kỹ mũm nĩ gé.
Vẽnh kanhrãn kỹ mũ kỹ vẽso jykrén nĩ gé. Vẽso jykrén kỹ ti tovãnh tũg nĩ gé. Ti tovãnh tũ nĩn kỹ ti jykre hã mĩ mũm nĩ gé.
Ti jykre hã mĩ mũn kỹ jagnẽ to há tãvĩ nỹtĩm nĩ gé, ẽg kanhkã kar ag to. Ẽprã ke kar ag to há nỹtĩm nĩ gé.
Ãjag tỹ tag han kãn kỹ tóg há tĩ. Kỹ ãjag tóg ẽg Senhor tỹ Jesus Cristo ki kanhrãn há han ke mũ gé. Kỹ ãjag tóg vẽjykre há to krónh kenh ke tũ nĩ gé. Kỹ ãjag tóg komẽr hã ti ki kanhrãn kãn ke mũ, ha vem nĩ.
Ũ tỹ vẽjykre há han sór tũ nĩn kỹ tóg ũn kyvó ri ke nĩ, ũn ẽvãnh kórég, ũn kutu ri ke ti nĩ sir. Ẽn vỹ ẽg Senhor ki kagtĩg nĩ. Hã kỹ tóg ti kórég han tĩ nĩ.
Inh kanhkã', Topẽ vỹ ãjag kuprẽg. Kỹ vãsãnsãn, vẽnh kar tỹ ãjag jykre há tugrĩn ki kanhró nỹtĩ jé, ti tỹ ãjag kuprẽg mũ ẽn ti. Kỹ ãjag tóg tỹ prãnh kenh ke tũ nĩ, ha vem nĩ.
Kanhkã ve jé ãjag tóg ke mũ, ha vem nĩ, ẽg Senhor tỹ Jesus Cristo tũ ti, ẽg krenkren han tĩ ẽn tũ ti. Tũ' henh ke tũ ti nĩ, ti tỹ tá tỹ ũn mág nĩ ti.
Hã kỹ sóg ãjag mỹ tó mãn', tó mãn' he mũ. Ki kanhró ãjag tóg nỹtĩ. Vẽnh vĩ há to tar ãjag tóg nỹtĩ, ãjag tỹ mẽg mũ ẽn to.
Ge ra sóg ãjag jyvẽn mãn sór mũ, ãjag tỹ kã jatu tũ nĩ jé. Isỹ ãjag mré nĩ mũ ẽn kã sóg ãjag mỹ tag tó. Ãjag jyvẽn mág inh.
Ha vé, kãnhmar sóg iser kỹ inh fár tovãnh kỹ tĩg ke mũ. Ki kanhró sóg nĩ. Ẽg Senhor tỹ Jesus Cristo vỹ inh mỹ isỹ kãnhmar tĩg ke ti tó.
Hã kỹ sóg vẽnh rán tag to fũrũn mũ, ãjag tỹ iser kar kỹ kã jatun tũ nĩ jé.
Ha vé, inh pijé ãjag mỹ ón mũ', isỹ ãjag mỹ ẽg Senhor tỹ Jesus Cristo kãtĩg vén mũ ẽn tón kỹ, isỹ ti jykre tar tón kỹ. Ti ve inh, ti tỹ tỹ ũn mág pẽ nĩ ti.
Ti jóg tỹ Topẽ vỹ ti tỹ ũn mág han. Ti tỹ tóg ũn tar han gé. Ẽg tỹ Jesus mré pãnónh kri nỹtĩ ẽn kã ẽg tóg kanhkã tá vẽnh vĩ ẽn mẽg mũ, ẽprã nỹtĩn kỹ. Kỹ tóg ti to tag tó, ũ tỹ tỹ vẽnh kar kri ke ẽn ti, Topẽ ti, ha mẽ. “Inh kósin pir hã vẽ. Inh fe pẽ vẽ,” he ja tóg nĩ, Jesus to. Topẽ tỹ pãnónh ki kãtére mũ ẽn kri ke ja vẽ. Ẽn tá sóg Jesus tỹ tỹ ũn mág jẽ vé.
<range>
Hã kỹ ẽg tóg ũ tỹ vãsỹ Topẽ vĩ tó tĩ ag vĩ kri fig mũ. Tovãnh tũ ẽg nĩ. Kri nĩm nĩ gé. Néj grug ri ke ti nĩ ẽg mỹ, ag vĩ ti. Néj gru vỹ ẽg mỹ kuty tá jẽngrẽ han tĩ. Kurã ke kã tá krĩg mág hã vỹ ẽg fe tỹ mrin ke tĩ. Jesus to ken hã vẽ, hã vỹ: krĩg mág, he mũ.
Kỹ, ãjag tỹ Topẽ vĩ rá to ken kỹ tag to jykrén nĩ, ha mẽ: ẽg pijé vẽsóg ki to jykrén ke mũ', Topẽ vĩ rá to', Topẽ tỹ ti vĩ tó tĩ ag mỹ nén tó mũ ẽn to'. Topẽ hã ne to ẽg krĩn ke mũ'.
Kỹ Topẽ vĩ tó tĩ ag pijé vẽsóg ki ag krĩ ki to jykrén kỹ rán ja nĩgtĩ gé'. Topẽ kuprĩg tỹ ag krĩn mũ ẽn hã rán ja ag tóg nĩgtĩ. Hã kỹ tóg tỹ Topẽ vĩ nĩ, vẽnh rán ki.
Hã ra ũ ag tóg ón kỹ Topẽ vĩ tó ja nĩgtĩ gé, vãsỹ, Israel ũ ag. Tag ve jé ãjag tóg ke mũ gé. Ũ ag tóg ón kỹ ãjag mỹ Topẽ vĩ kãmén sór ke mũ, ha vem nĩ. Ẽn ag vĩ vỹ ón kỹ ãjag mỹ mẽ há tĩ mẽ tĩnh ke mũ, hã ra tóg ãjag kókén ke mũ. Kỹ Topẽ vỹ vãhã ag tỹ tũ' henh ke mũ.
Ge ra ũ tỹ hẽn ri ke ag tóg ag jykre pãno han ke mũ, ag mré. Kỹ ũ tỹ ag mré vẽjykre pãno han mũ ẽn ag tỹ ag tugrĩn Topẽ jykre kato vĩ vĩ henh ke vẽ, ti tỹ ki hã tó mũ ra.
Ag tỹ jãnkamy mág ve sór vẽ, hã kỹ ag tóg ón kỹ vẽme sĩnvĩ tó sór mũ, ag tỹ ãjag lograr he jé. Hã ra ũ tỹ ag vóg kónãn ke mũ ẽn tóg ag vég tĩ. Ag tỹ tũ' he jé tóg ke mũ, kãnhmar, ha vem nĩ.
Topẽ tỹ jẽgnẽ jafã ũ ag vỹ Topẽ vĩ mranh. Ẽn ag vóg kónãn tóg huri, ag pijé krenkren'. Nũgme ki tóg hur ag vãm, Topẽ ti. Tá ag tóg sigse kỹ nỹtĩ, ferro tỹ corrente tỹ. Tá tóg kuty nỹ. Tá ag tóg Topẽ tỹ vẽnh kar jykre tugnỹm ke kurã ẽn jãvãnh nỹtĩ.
Kỹ Noé mré ke ag vỹ nỹtĩgtĩ gé. Topẽ vỹ ag vóg kónãn ja nĩ gé. Goj var tỹ tóg ũ tỹ ti vĩ mranh mũ ag tỹ tũ' he kãn. Ag pijé krenkren'. Ũ tỹ 8 (ke) ag hã vỹ krenkren, ẽn kã, hã vỹ: Noé, he mũ, ũ tỹ vẽnh kar mỹ: “Topẽ vĩ kri fim nĩ,” he mũ ẽn ti, kar kỹ ti mré ke tỹ 7 (ke) ẽn ag ke gé.
Topẽ vỹ ẽmã tỹ Sodoma mré ẽmã tỹ Gomorra tá ke ag vóg kónãn ja nĩgtĩ gé, kỹ ẽmã ẽn tá ĩn tóg kugpũr kãn ja nĩ. Ẽg tỹ tag ve kỹ ẽg tóg Topẽ tỹ ũn jykre pãno ag vóg kónãn ke ẽn ki kanhró nỹtĩ gé.
Ẽmã ẽn tá ũn pir vỹ kren, hã vỹ: Ló, he mũ. Ẽn vỹ jykre há nĩ ja nĩgtĩ, kỹ ti mré ke ag jykre kórég vỹ ti mỹ e tĩ ja nĩgtĩ.
Kurã kar ki tóg ag jykre pãno ve ja nĩgtĩ. Kỹ ti krĩ tóg kufy jagy nĩ ja nĩgtĩ, ti tỹ ag jykre kórég ve kỹ, ag vĩ kórég ke gé. Ẽn vỹ ti pir mỹ kren, Ló ti.
Ũ tỹ ti to: “ũn mág vỹ tỹ ti nĩ,” he mũ ag krenkren han ki kanhró tóg nĩ, Topẽ ti. Hã ra tóg ũ tỹ vẽjykre pãno han mũ ag vóg kónãn ke mũ, ti tỹ vẽnh kar jykre tugnỹm ke kurã ẽn kã.
Ũ ag vóg kónãn mág pẽ han jé tóg ke mũ, hã vỹ: ũ tỹ ag tỹ nén to én mũ han tĩ ẽn ag, he mũ, ũn vẽnh kavénh tĩ ag, he mũ, ũ tỹ: “Topẽ pijé tỹ ẽg Senhor nĩ',” he mũ ẽn ag, he mũ. Ón kỹ Topẽ vĩ tó tĩ tag ag vỹ ẽg vĩ kafãn tĩ. “Inh hã tóg ki kanhró nĩ,” he ag tóg tĩ. Kỹ ag tóg kanhkã tãn ag kamẽg vãnh nỹtĩ gé. Ag to ag tóg vĩ kónãn tĩ.
Topẽ tỹ jẽgnẽ jafã ag vỹ tag han tũ nĩgtĩ, ha mẽ. Kanhkã tãn ag to ag tóg vĩ kónãn tũ nĩgtĩ, Topẽ rĩnve. Ag tỹ ũ tỹ ón kỹ ti vĩ tó tĩ ag tar kãfór nỹtĩ ra ag tóg kanhkã tãn ag to vĩ tũ nĩgtĩ.
Ag jãvo ũ tỹ ón kỹ ti vĩ tó tĩ ẽn ag vỹ krĩ tũ nỹtĩ, vãnh kã mĩ sẽ ag jykre tũ ri ke ag nỹtĩ. Vãnh kã mĩ tóg tĩgtĩ, sẽ ti, ẽg tỹ ti to vãji kỹ ti tén jé. Tag ri ke ag nỹtĩ. Ag tỹ kanhkã tãn ag ki kagtĩg nỹtĩn kỹ ag tóg ag to vĩ kónãn tĩ. Hã kỹ Topẽ tóg ag tỹ tũ' henh ke mũ, ẽg tỹ sẽ tén tĩ ẽn ri ke.
Ag tỹ ag jykre pãno kajãm hã vẽ. Kurã ki ag tóg ag tỹ nén to én mũ ẽn han tĩ, mỹr, ha mẽ. Kỹ ag tóg ag mré jẽg tĩ gé, ag tỹ fénhta han kỹ. Ha ra ag tóg nén tỹ ẽg mỹ'a han tĩ ẽn hã han tĩ, ag tỹ ag mré jẽn kỹ. Jykre régre ag nỹtĩ. Ón kỹ ag há nỹtĩ ve nĩ.
Ũn tỹtá fag kar to ag tóg én tĩ, fag ki ẽvãnh kỹ. Topẽ vĩ mranh sór ag tóg tĩ. Ti vĩ mranh to ag tóg krónh ke tũ nĩgtĩ. Ũn krój ag krĩn kónãn ag tóg tĩ, ag tỹ ag mré mranh jé. Ag topẽ vỹ tỹ jãnkamy nĩ. Topẽ vỹ ag vóg kónãn ke mũ, ha vem nĩ.
Topẽ japry ti tovãnh ag tóg. Vãgfor kỹ ag nỹtĩ. Beor kósin tỹ Balaão ẽn ri ke han ag tóg tĩ. Ẽn vỹ jãnkamy to há tãvĩ nĩ ja nĩgtĩ. Hã kỹ tóg povo tỹ Israel mỹ vĩ kónãn ke ẽn to jãnkamy ve sór mág ja nĩ, pã'i mág tỹ ti mỹ: “ha ag mỹ vĩ kónãn tĩg, inh jagfy,” hen kỹ.
Hã ra Topẽ tóg ti mỹ vĩ tar han, ti tỹ ti vĩ mranh kỹ. Hã kỹ ti mẽg tỹ burrica fi tóg fi vĩ vãnh ra ti mỹ vĩ ja nĩgtĩ. Ẽg tỹ jagnẽ mré vẽmén ri ke han ja fi tóg nĩgtĩ. Ti mỹ vĩ kỹ fi tóg ti tỹ vẽjykre kórég han ke mũ ra tỹ tũ' he mũ, ti tỹ ón kỹ Topẽ vĩ tónh tĩg sór mũ ẽn kã.
Ón kỹ Topẽ vĩ tó tĩ ag vỹ goj nĩhỹg ja ki goj tũ ẽn ri ke nỹtĩ. Kanhkã góg ri ke ag tóg nỹtĩ gé. Kãka tỹ vẽjo vóg kỹ tỹ tũ' he ẽn ri ke ag nỹtĩ, ũ tỹ ón kỹ Topẽ vĩ tó tĩ ag. Topẽ vỹ kuty tãvĩ tá ag vin ke mũ.
“Ũn mág vỹ tỹ inh nĩ,” he ag tóg tĩ, ón kỹ. Krĩ tũ ag nỹtĩ. Nén ũ vẽnhmỹ kar to én ag tóg tĩ. Nén ũ tỹ ẽg kavénh tĩ ẽn to én ag tóg tĩ. Vẽjykre pãno han kỹ ag tóg ũ tỹ ũri Topẽ ki ge sór mũ ag krĩn kónãn tĩ.
“Jatun mỹ ẽg tóg ẽg tỹ nén han sór mũ ẽn han kãn ke mũ. Topẽ vỹ ẽg to jũnh ke tũ nĩ,” he ag tóg tĩ, ón kỹ. Nén tỹ ẽg kavénh tĩ ẽn hã han ag tóg tĩ. Kỹ tóg tỹ ag jagrẽ nĩ, ẽprã vẽjykre ti. Ẽg tỹ nén ũ tovãnh sór mũ ra tovãnh ki kagtĩg nĩ ẽn vỹ tỹ ẽg jagrẽ nĩ sir, mỹr, ha mẽ.
Ẽg Senhor tỹ Jesus Cristo ki kanhró ja ag tóg nỹtĩ vẽ, ẽg kren han mũ ẽn ti. Ti tugrĩn ag tóg ẽprã vẽjykre kavéj kar tovãnh ja nĩgtĩ vẽ. Hã ra ag tóg ag tỹ nén tovãnh mũ ẽn han mãn mũ, kỹ tóg tỹ ag jagrẽ nĩ mãn mũ sir. Kỹ tóg ũri kórég kãfór nĩ, ag mỹ.
Ag tỹ Topẽ japry ẽn sãn ja tũ nĩ ra tóg há tĩ vẽ. Hã ra ag tóg ti sãn sĩ han kar kỹ tovãnh mũ, Topẽ tỹ ag mỹ vẽnh vĩ há jẽnẽg mũ ẽn ti.
Ag to ẽg tóg tag tó tĩ, ha mẽ: “cachorro vỹ ti tũgtũv ẽn ko mãn tĩ,” he ẽg tóg tĩ. “Porco tóg ti vẽnh kype há han kỹ jẽ ra óré mĩ vẽsĩn mãn tĩ. Kỹ tóg vẽnh kavénh mãn tĩ,” he ẽg tóg tĩ gé. Ũ tỹ vẽjykre kórég tovãnh kar kỹ han mãn tĩ ag to ken hã vẽ.
Inh kanhkã', ãjag to sóg há tãvĩ nĩ. Ãjag mỹ sóg vẽnh rá ũ han huri. Kỹ sóg ãjag mỹ rán mãn mũ ha. Inh vẽnh rá kar ki sóg ãjag jyvẽn tĩ, ãjag tỹ nén jãnhkri hã to jykrén kỹ nỹtĩ jé, ãjag tỹ tag kã jatun tũ nĩ jé.
Topẽ vĩ tó tĩ ag vỹ vãsỹ Topẽ vĩ tó ja nĩgtĩ. Ẽn mĩ ẽkrén nĩ. Kỹ apóstolo ag vỹ ãjag mỹ tó ja nĩgtĩ gé, ẽg Senhor tỹ nén to ẽg jyvẽn mũ ti, ẽg kren han tĩ ẽn vĩ ti. Ẽn mĩ ẽkrén nĩ gé.
Kurã tỹ ẽgno to hã ẽprã ke ũ ag vỹ ãjag to é henh ke mũ, ha vem nĩ. “Ti mỹ kãtĩg mãn mũ vỹ?“ he jé ag tóg ke mũ. “Ti tỹ vãsỹ kãtĩg mãn ke vẽ vẽ. Hã ra ẽg jo ke ag vỹ vãsỹ tũg. Ti tỹ ti kãtĩg mãn ke tó mũ ra ag tóg kãgter. Kãtĩg ke tũ ti nĩ. Ga vỹ nĩnh mũ. Tũ' henh ke tũ ti nĩ, ga ti, ha vem nĩ,” he jé ag tóg ke mũ, ẽg to é he kỹ, ha vem nĩ. Ũn jykre kórég ag vẽ, ũ tỹ tag tó mũ ag. Ag tỹ nén to én mũ ẽn hã han ag tóg tĩ.
<range>
Topẽ tỹ vãsỹ nén han mũ ẽn ki kagtĩg ag tóg nỹtĩgtĩ, ag tỹ ki kanhrãn sór tũ nỹtĩn kỹ. Topẽ tỹ vãsỹ nén han jan hã vẽ, ha mẽ. Kanhkã han tóg, vãsỹ, ga ti ke gé. Ti vĩ tỹ tóg nén kar hynhan ja nĩgtĩ. Ga ẽn vỹ goj tỹ vẽnh kãpãm kỹ nỹ ja nĩ, kỹ ũ tóg goj kri nỹ ja nĩ gé.
Ga ẽn kri ke kar ag vỹ hur tũg, goj tỹ, goj var mũ ẽn tỹ.
Kỹ ẽg tỹ ũri nén vég mũ tag vỹ tũ' henh ke mũ gé, ha vem nĩ. Topẽ vỹ ti tỹ tũ' henh ke to kurã nĩm huri. Kỹ tóg pĩ tỹ ti tỹ tũ' henh ke mũ, Topẽ tỹ: “tág',” hen kỹ. Kurã ẽn kã Topẽ vỹ ũ tỹ ti vĩ mranh mũ ag tỹ tũ' he kãn ke mũ gé. Ag vóg kónãn ke kurã vẽ sir.
Inh kanhkã', tag to jykrén nĩ, ha mẽ. Topẽ kurã vỹ ẽg kurã ri ke tũ nĩ. Kurã pir vỹ ti mỹ prỹg tỹ mil (ke) ri ke nĩ, kỹ prỹg tỹ mil (ke) vỹ ti mỹ kurã pir ri ke nĩ gé.
Kỹ tóg ti tỹ ẽg mỹ nén tó mũ ẽn tovãnh ke tũ nĩ. Ũ tóg: “han sór tũ ti nĩ, hã kỹ ẽg tóg vég tũ nĩgtĩ,” he tĩ, ón kỹ. Hã ra ag tóg hã tũ tó tĩ. Ti tỹ ver ẽg to fe nĩ vẽ. Hã kỹ tóg kãtĩg vãnh nĩ. Ti pijé ẽg kã mĩ ũ tỹ nũgme ki kutẽ ẽn ve sór mũ'. Hã kỹ tóg ver ẽg mỹ kurã ũ nĩm mãn', kurã ũ nĩm mãn' he mũ. Kỹ vẽnh kar jé ag jykre kórég tovãnh, ag krenkren jé.
Hã ra tóg kãtĩg mãn ke mũ, ha vem nĩ. Vãhã tóg kãtĩg ke mũ, kỹ tóg ũ tỹ ẽg tũ péju tĩ tỹ ẽg vatánh tá kãtĩg ri ke nĩnh ke mũ. Ẽn kã kanhkã tóg tov kỹ kréj ke kỹ vár ke mũ. Kanhkã tá nén kar vỹ jonh ke kãn ke mũ gé, krĩg kar ag, pĩ ẽn tỹ ag tỹ kréj ken kỹ. Kỹ vãhã ga vỹ tũ' henh ke mũ, ga kri ke kar ag ke gé.
Gen kỹ nén ũ kar vỹ tũ' henh ke mũ. Hã mĩ ẽkrén kỹ vẽnh kãn sórm nĩ. Topẽ tỹ ẽg mỹ nén tó mũ ẽn hã han nĩ. Topẽ mỹ vẽnh vin nĩ.
Topẽ kurã ẽn jãvãnh nĩ. Topẽ rãnhrãj to vãsãnsãn nĩ, ti kurã ẽn tỹ kãnhmar tá krỹg jé. Kurã ẽn kã kanhkã vỹ pũr ke mũ. Kỹ kanhkã tá nén kar vỹ jonh ke kãn ke mũ gé, krĩg kar ag.
Topẽ vỹ ti tỹ ẽg mỹ nén tó mũ ẽn han kãn ke mũ. Kanhkã tãg han jé tóg ke mũ, ga tãg ke gé. Tá tóg vẽjykre kuryj tãvĩ nĩ. Ẽg tỹ ga tãg tag, kanhkã tãg tag venh hapẽ tóg tĩ.
Inh kanhkã', ãjag to sóg há tãvĩ nĩ. Topẽ kurã tag jãvãnh ãjag tóg nỹtĩ. Kỹ vãsãnsãn nĩ, ãjag tỹ kygnẽg tũ nĩ jé. Vãsãnsãn nĩ, ãjag tỹ Topẽ mỹ jãnhkri nỹtĩ jé, ãjag tỹ ti há ri ke nỹtĩ jé. Kỹ ãjag tóg ti kato vãsãnsãn ke tũ nĩ.
Ha vé, ti tỹ ver ẽg to fe nĩn kỹ ẽg tóg ẽg jykre kórég tovãnh kỹ krenkren ke mũ. Tag rán tóg huri ãjag mỹ, ẽg kanhkã tỹ Paulo ti. Ti to sóg há tãvĩ nĩ. Topẽ vỹ ti mỹ krĩ há tãvĩ nĩm.
Kỹ tóg, ti tỹ ũ mỹ carta han kỹ isỹ nén rán mũ tag ri ke han tĩ gé. Ti vĩ tóg inh vĩ ri ke pẽ nĩ. Carta e han tóg huri, Paulo ti. Kỹ ti carta ũ vỹ to jykrén jagy tĩ gé. Kỹ ũ ag tóg ti carta to ke mũ ra ki kagtĩg nỹtĩn kỹ ti to vĩ kónãn tĩ. Ũ tỹ ki kagtĩg ag vẽ. Ũn krój ag vẽ, ũ tỹ ti tỹ rá to vĩ kónãn mũ ag. Topẽ vĩ rá ũ to ag tóg vĩ kónãn tĩ gé, Paulo tỹ rá kóm, ẽn ag. Tag tugrĩn ag tóg kãgter ke mũ, ha vem nĩ.
Inh kanhkã', ãjag mỹ sóg rán kãn huri. Hã kỹ vẽnh ki rĩr há han nĩ. Ker ũ tỹ ãjag mỹ ón kỹ kri nĩm hẽ'. Ke tũ nĩ mũ ra ag tóg ãjag lograr henh ke mũ, ũ tỹ ãjag fe kavénh sór mũ ag, ũn jykre pãno ag. Ãjag tỹ ag vĩ kri fi tugrĩn ãjag tóg vãgfor ke mũ, ha vem nĩ. Ẽg tỹ kãgnó ki tĩr ri ke han jé ãjag tóg ke mũ, ha vem nĩ.
Ẽg Senhor ki kanhrãn ke hã to tar nỹtĩm nĩ. Ti tỹ ẽg tar han mũ tag hã ve sórm nĩ, ẽg kren han tĩ tỹ Jesus Cristo ti. Ti hã mỹ ẽg tóg vĩ há han ke mũ, ũri, kar kỹ kanhkã tá ke gé. Kỹ tóg tũ' henh ke tũ pẽ nĩ. Hã vẽ.
Topẽ tỹ ver nén kar han tũg ki tóg nĩ nĩ, Topẽ vĩ ti, hã vỹ: Jesus Cristo, he mũ. Topẽ tỹ Jesus mré nén ũ kar hynhan kỹ tóg rĩr nĩ, Topẽ vĩ ti. Sỹ ãjag mỹ Jesus Cristo tag kãmén ke vẽ. Mẽ inh, ti vĩ ti. Ti ve inh ke gé, inh kanẽ tỹ. Ti vóg inh, inh nĩgé tỹ.
Ẽg rĩnrĩn tĩ ẽn vỹ vẽnh ven, hã kỹ sóg ti vé. Ti hã tó sóg tĩ, hã kỹ sóg ãjag mỹ ti kãmén mũ. Ti tỹ nén kar han tũg ki tóg kã nĩ nĩ, ũ tỹ ti han ja tũ hã ra. Ẽn kã tóg ti panh mré nĩ ja nĩ sir. Hã ra tóg ẽg mỹ vẽnh ven.
Kỹ sóg ti vé. Ti vĩ mẽ sóg ke gé. Hã kỹ sóg ãjag mỹ ti kãmén mũ ha, ãjag tỹ inh mré ti ki kanhrãn jé. Ẽg jóg tỹ Topẽ mré ke vỹ tỹ ẽg nỹtĩ, ti kósin tỹ Jesus Cristo mré ke ke gé. Kỹ ẽg tóg tỹ jagnẽ mré ke nỹtĩ gé.
Ãjag mỹ sóg tag rán kỹ jẽnẽ sór mũ, ti tỹ ãjag mỹ sér tĩ jé, ãjag mỹ há tãvĩ tĩ jé ke gé.
Ha vé, ti tỹ ẽg mỹ nén tó mũn hã vẽ, ha mẽ. Ti vĩ mẽ kỹ sóg ãjag mỹ tó sór mũ, ha mẽ. Topẽ vỹ jykre kuryj nĩ. Hã kỹ tóg kurã ri ke nĩ, jẽngrẽ ri ke. Ki kuty tũ pẽ ti nĩ.
Kỹ ẽg tỹ: “ti mré ke vỹ tỹ inh nĩ,” hen kỹ ẽg tóg kuty ki vẽjykre kórég ẽn han ke tũ nĩ. Ke tũ nĩ mũ ra ẽg ón kỹ: “ti mré ke vỹ tỹ inh nĩ,” he tĩ. Vẽnh ó vẽ sir. Kỹ ẽg tóg ón kỹ nén ũ kar han tĩ gé.
Ẽg tỹ ti kóm kurã ki vẽjykre há ẽn han kỹ ẽg tóg jagnẽ to há nỹtĩnh mũ. Jagnẽ mré ke vỹ tỹ ẽg nỹtĩ, ẽg tỹ vẽjykre há han kỹ. Kỹ ti kósin tỹ Jesus vỹ ẽg kykũnh ke mũ sir, ti kyvénh tỹ, ẽg tỹ ti vĩ mranh ja hã ra.
Ũ tóg kejẽn: “inh pijé Topẽ vĩ mranh tĩ',” he sór mũ. Ti ón vẽ. Hã ra tóg ti hã mỹ tỹ vẽnh vĩ ha mẽ tĩ, ti ón mũ ti.
Ẽg tỹ Topẽ vĩ mranh kỹ ẽg tóg ti mỹ tónh ke mũ. “Ã vĩ mranh inh, tag han kỹ,” he jé ẽg tóg ke mũ. Kỹ tóg ẽg mỹ vẽnh pãte fón ke mũ sir. Tag tó ja ti nĩ, kỹ tóg han ke mũ. Kuryj ti nĩ mỹr. Kỹ tóg ẽg kykũnh ke mũ sir, ẽg jykre pãno tỹ tũ' he jé.
Ẽg tỹ: “inh pijé ti vĩ mranh ja nĩgtĩ',” hen kỹ ẽg tóg Topẽ to: “ti ón vẽ,” he mũ. Kỹ ẽg pijé ti vĩ ki kanhrãn há han tĩ'.
Inh krẽ, sỹ tag rán vẽ, ãjag mỹ, ãjag tỹ ti vĩ mranh sór tũ nĩ jé. Kejẽn ãjag kã mĩ ũ tóg Topẽ vĩ mranh tĩ hã ra. Kỹ ũ tóg ti jagfy vĩnh ke mũ ha, ẽg jóg tỹ Topẽ mỹ, hã vỹ: Jesus Cristo, he mũ, ũn jykre kuryj nĩ ẽn ti.
Ti hã tóg ũ tỹ ti tén ke mũ ag mỹ vẽnh fẽg', ti tỹ ẽg jagfy ter jé, ti tỹ ẽg tỹ Topẽ vĩ mranh tỹ tũ' hen jé. Hã kỹ tóg ẽg mỹ vẽnh pãte fón sór mũ. Hã ra tóg ẽg tãvĩ mỹ vẽnh pãte fón sór tũ nĩ. Ẽprã ke kar mỹ ke vẽ, mỹr'.
Ha vé, ẽg tỹ Topẽ vĩ kri fi kỹ ẽg tóg vẽso: “vãhã inh ti ki kanhró nĩ,” henh ke mũ.
Ũ tóg kejẽn: “ti ki kanhró sóg nĩ,” he tĩ. Hã ra tóg ti tỹ ẽg mỹ nén tó ja ẽn han tũ nĩgtĩ. Ti ón vẽ. Ti pijé Topẽ tỹ ki hã tó mũ ki kanhró nĩ'.
Ẽg tỹ hã ra Jesus vĩ kri fi kỹ ẽg tóg Topẽ to há nỹtĩ. Kỹ ẽg tóg ti to há tãvĩ nỹtĩ ha ke gé. Tag han kỹ ẽg tóg ti ki kanhrãn mũ, kỹ ẽg tóg ti ki ge kỹ nỹtĩ ha, ha mẽ.
Ũ tóg ti to: “ti ki sóg rã kỹ jẽ,” he tĩ. Kỹ tóg ti jykre han kãn mũ sir. Jesus Cristo tỹ nén han ja han kãn tóg mũ. Kỹ tóg ti ki rã kỹ jẽ sir.
Ãjag to sóg há tãvĩ nĩ. Inh pijé ãjag mỹ nén ũ tãg rán sór mũ'. Nén ũ si rán sór inh mũ, ha mẽ. Vãsỹ Topẽ tóg ẽg jyvẽn ja nĩgtĩ, ẽg tỹ jagnẽ to há nỹtĩ jé. Cristo mur tũg ki tóg ẽg mỹ tag tó ja nĩgtĩ. Kỹ ãjag tóg vãsỹ mẽ ja nĩgtĩ gé.
Hã ra tóg tãg nĩ gé, sỹ ãjag mỹ rán mũ tag ti. Cristo vỹ ẽg mỹ tó mãn ja nĩ, ẽg tỹ jagnẽ to há nỹtĩ jé. Kỹ tóg ki króm ja nĩ. Kỹ ẽg tóg ti nón ki króm sór mũ gé. Ki hã tó ja ti nĩ. Kỹ tóg nén ũ tãg ri ke nĩ, Cristo tỹ Topẽ nón tó mãn kỹ. Ha vé, komẽr hã tóg kurãg tĩ. Kurã kãtĩg kỹ tóg ti kuty tỹ tũ' he tĩ, komẽr hã. Jesus tỹ ẽg mỹ: “jagnẽ to há nỹtĩm nĩ,” he to ken hã vẽ, hã vỹ: kurã, he mũ.
Ũ tóg kejẽn: “inh hỹn kurã mĩ tĩg mũ ha,” he tĩ. Hã ra tóg ti régre to jũ nĩ, ti irmão to. Ẽn vỹ kuty mĩ tĩ nĩ ver.
Ũ tỹ ti régre to há nĩ ẽn hã vỹ, kurã mĩ tĩg ke mũ. Ẽn vỹ ti régre tỹ tỹ prãnh ke han ke tũ pẽ nĩ.
Ũ tỹ ti régre to jũ nĩ ẽn vỹ kuty mĩ tĩ mũ. Kuty to vẽjykre han kỹ tóg jẽ nĩ ver. Kỹ tóg ti tỹ hẽ ra tĩg ke tag ki kagtĩg nĩ gé. Kyvó ri ke ti nĩ, ti tỹ kuty mĩ tĩn kỹ.
Inh krẽ, sỹ ãjag mỹ rán vẽ. Ãjag tỹ Topẽ vĩ mranh ja ẽn vỹ vẽnh pãte fón kỹ nĩ nĩ, Jesus Cristo tugrĩn.
Ãjag kã mĩ ke ũ vỹ sanh há nỹtĩ. Sỹ ãjag mỹ rán vẽ gé. Ũ tỹ nén kar tũg ki kã nĩ ja ẽn ki kanhró ãjag tóg nỹtĩ. Ãjag kã mĩ ke ũ vỹ kyrũ nỹtĩ. Sỹ ãjag mỹ rán vẽ gé. Nén-Kórég vỹ ãjag tỹ hẽ ri ke ja tũ nĩgtĩ.
Inh krẽ, sỹ ãjag mỹ rán vẽ. Ẽg jóg mág ki kanhró ãjag tóg nỹtĩ. Ãjag kã mĩ ke ũ vỹ sanh há nỹtĩ. Sỹ ãjag mỹ rán vẽ. Ũ tỹ nén kar tũg ki kã nĩ ja ẽn ki kanhró ãjag tóg nỹtĩ. Ãjag kã mĩ ke ũ vỹ kyrũ nỹtĩ. Sỹ ãjag mỹ rán vẽ. Tar ãjag nỹtĩ. Topẽ vĩ ki kanhró ãjag tóg nỹtĩ. Nén-Kórég vỹ ãjag tỹ hẽ ri ke ja tũ nĩgtĩ.
Ẽg tỹ tag ki nén ũ kórég vég mũ tag ki vẽ'ĩ sór tũg nĩ, tag ki vẽjykre ki. Ẽg tỹ tag to há nỹtĩn kỹ ẽg tóg ẽg jóg mág to há tũ nỹtĩ.
Ẽprã vẽjykre pijé tỹ Topẽ jykre nĩ'. Ẽprã vẽjykre hã vẽ, ha mẽ: nén ũ kar to én ẽg tóg tĩ. Ẽg tỹ nén ũ ve kỹ ẽg tóg ẽn mãn sór tĩ. Kỹ ẽg tóg: “ũn mág vỹ tỹ inh nĩ, isũ to, isỹ nén ũ kar to,” he tĩ gé. Topẽ jykre pijé'. Ẽprã vẽjykre hã vẽ.
Hã ra tóg kãnhmar tũ' henh ke mũ, ẽg tỹ nén vég mũ tag ti. Ti tũg kỹ ẽg tỹ ne to én ke tóg tũ tĩ gé. Ũ tỹ Topẽ vĩ han tĩ ẽn vỹ tũ' henh ke tũ nĩ jãvo.
Inh krẽ', kurã tỹ ẽgno vỹ kakó tĩ ha. Kurã ẽn kakó nĩn kỹ Cristo kato tẽ pẽ ẽn vỹ vẽnh ven ke mũ. Tag mẽ ãjag huri. Hã ra ag tóg hur vẽnh vinven, ũ tỹ ti kato tẽ mũ tỹ hẽn ri ke ag. Hã ki ẽg tóg ki kanhró nỹtĩ, kurã tỹ ẽgno kakó nĩ ti.
Ẽg mré ke ag vẽ vẽ, hã ra ag tóg ón kỹ tỹ ẽg mré ke ja nỹtĩgtĩ. Ag tỹ tỹ ẽg mré ke pẽ nỹtĩ ra ag tóg ver ẽg mré mũnh ke mũ vẽ. Hã ra ag tóg ti tovãnh kỹ ti kato tẽ mũ ha. Hã ki tóg ve há tĩ, ag tỹ tỹ ẽg mré ke tũ nỹtĩ ti.
Ãjag kar vỹ vẽnh vĩ há ki kanhró nỹtĩ. Jagrẽ ãjag nỹtĩ, ũn jykre há ẽn kuprĩg tỹ. Hã kỹ ãjag tóg ki kanhró nỹtĩ.
Hã kỹ sóg ãjag mỹ rán mũ, ãjag tỹ ki kanhró nỹtĩn kỹ. Ãjag pijé ki kagtĩg nỹtĩ'. Ũ tỹ vẽnh vĩ há tó mũ ẽn pijé ón tĩ'.
Kỹ ũn nỹ hỹn ón tĩ'? Ũ tỹ ge vỹ ón pẽ han tĩ, ha mẽ: ũ tóg Jesus to: “ti pijé tỹ Cristo nĩ',” he tĩ. “Topẽ tỹ ti jẽnẽ pijé', Topẽ kósin pijé',” he ag tóg tĩ gé, Jesus to. Ũ tỹ Cristo kato tẽ mũn hã vẽ. Ẽg jóg to ag tóg ón tĩ, ti kósin to ke gé.
Ũ tỹ Jesus to: “ti pijé tỹ Topẽ kósin nĩ',” hen kỹ tóg ẽg jóg mág ki kagtĩg nĩ gé. Kỹ ũ tỹ ti to: “Topẽ kósin vỹ tỹ ti nĩ,” hen kỹ tóg ẽg jóg mág ti ki kanhró nĩ gé.
Vãsỹ ãjag tóg ti vĩ mẽ vén. Ẽn kã jatun tũg nĩ. Ẽn hã mĩ ẽkrén nĩ. Ãjag tỹ tag to tar nỹtĩn kỹ ãjag tóg Topẽ kósin ki ge kỹ nỹtĩ, ti panh ki ke gé. Hã kỹ ãjag tỹ nén mẽ vén ja ẽn tovãnh tũg nĩ.
Ti hã vỹ ẽg mỹ tó ja nĩ, ẽg tỹ ẽg rĩr krỹg ja tũ venh ke ti.
Ũ ag tóg ãjag krĩn kónãn sór mũ, ãjag mỹ ón kỹ, ti vĩ tón kỹ. Hã kỹ sóg ãjag mỹ vẽnh rán tag han mũ.
Hã ra ãjag tóg jagrẽ nỹtĩ, Topẽ kuprĩg tỹ. Kỹ tóg ãjag kanhrãn mũ sir. Ti hã vỹ ẽg kanhrãn tĩ, kỹ ũ vỹ ẽg kanhrãn mãn ke tũ nĩ ha. Nén kar kãmén ti tĩ, ẽg mỹ, ẽg jagrẽ ti. Vẽnh vĩ há hã tó ti tĩ. Ti pijé ón tĩ'. Ti tỹ ãjag mỹ tó mũ ẽn hã mĩ mũm nĩ, ti tỹ ãjag mỹ: “Jesus hã ki ge kỹ nỹtĩm nĩ,” hen kỹ.
Inh krẽ', ti ki ge kỹ nỹtĩm nĩ. Kỹ tóg há tĩ. Kãnhmar ti kãtĩg ke mũ. Kãnhmar ti vẽnh ven ke mũ. Kỹ ẽg tóg mỹ'ãg ke tũ nĩ, ti kãtĩg kỹ, ẽg tỹ ti ki ge kỹ nỹtĩn kỹ. Ẽg mỹ'ãg kỹ ẽg tóg ti kãtĩg kỹ vẽnh pigju sór ke mũ. Hã kỹ ke tũg nĩ.
Ti hã ne vẽjykre kuryj hã mĩ tĩg ja nĩgtĩ'. Kỹ ũ tỹ vẽjykre kuryj han mũ vỹ tỹ ti kósin nĩ.
Ha vé, ẽg jóg mág tóg ẽg to há tãvĩ nĩ, hã kỹ tóg ẽg to: “inh krẽ,” he mũ sir. Ti krẽ vỹ tỹ ẽg nỹtĩ, Jesus jãvy ag, ti ve fag. Hã kỹ ẽprã ke ũ ag vỹ ẽg jykre ki kagtĩg nỹtĩ. Ag pijé Topẽ ki kanhró nỹtĩ'. Hã kỹ ag tóg ẽg jykre ki kagtĩg nỹtĩ gé, ẽg tỹ tỹ ti krẽ nỹtĩn kỹ.
Ãjag to inh há tãvĩ nĩ. Ũri ẽg tóg tỹ Topẽ krẽ nỹtĩ. Kãnhmar ẽg tóg ti mré nỹtĩnh mũnh mũ. Kỹ ẽg hỹn hẽ ri ke nỹtĩnh mũ, kanhkã tá? Ha'. Kar kỹ ẽg venh ke mũ, ti kãtĩg kar kỹ. Ẽn kã ẽg tóg tỹ ti hã nỹtĩnh mũ, ẽg tỹ ẽg kanẽ tỹ ti ve kỹ. Ti ve jé ẽg tóg ke mũ, kurã ẽn kã.
Ẽg tỹ tag hã ve sór vẽ. Hã kỹ ẽg tóg vẽnh jãnhkrig ke mũ, ẽg tỹ ti jãnhkri nĩ ẽn ri ke nỹtĩ jé, vẽjykre pãno tovãnh kãn kỹ.
Ẽg tỹ ti vĩ mranh kỹ ẽg tóg ti tỹ ẽg mỹ nén tó ja ti mranh mũ sir. Hỹ, mranh kỹ ẽg tóg mranh tĩ, ti tỹ ẽg jyvẽn ja ti.
Hã ra Cristo vỹ kãtĩg ja nĩ, ti tỹ ẽg tỹ ti vĩ mranh ja tỹ tũ' he jé. Tag ki kanhró ẽg tóg nỹtĩ. Ti pijé mranh ja nĩgtĩ' inhhã.
Ẽg tỹ ti ki ge kỹ nỹtĩn kỹ ẽg tóg mranh mãn sór tũ nĩ ha. Ũ tỹ ver mranh mãn sór kỹ tóg ti ve ja tũ nĩ. Ti ki kagtĩg tóg nĩ ver.
Inh krẽ', ker ũ tỹ ãjag krĩn kónãn sór mũ vĩ jẽmẽ hẽ'. Ũ tỹ vẽjykre kuryj han mũ ẽn hã vỹ kuryj nĩ, Topẽ kuryj nĩ ẽn ri ke.
Ũ tỹ Topẽ vĩ mranh mũ ẽn vỹ tỹ Japo mré ke nĩ. Japo hã ne ti vĩ mranh tĩgtĩ'. Topẽ tỹ nén ũ kar han mũ ẽn kã Japo ne ti vĩ mranh vén'. Kỹ tóg ũri mranh tĩ nĩ gé. Hã ra Topẽ kósin vỹ Japo tỹ nén han mũ kókén ja nĩ. Hã jé tóg mur ja nĩ.
Ẽg tỹ tỹ Topẽ krẽ nỹtĩn kỹ ẽg tóg ti vĩ mranh mãn sór ke tũ nĩ ha, ẽg tỹ Topẽ kuprĩg tỹ jagrẽ nỹtĩn kỹ, ẽg tỹ tỹ ti krẽ nỹtĩn kỹ.
Ẽg tỹ ag jykre tugnỹm kỹ ẽg tóg ũ tỹ tỹ Topẽ krẽ mré Japo krẽ ki kanhró nỹtĩ. Ũ tỹ vẽjykre kuryj han jãvãnh ẽn pijé tỹ Topẽ krẽ nỹtĩ'. Ũ tỹ ti régre to há tũ nĩ ẽn pijé tỹ Topẽ krẽ nỹtĩ gé'.
Tag mẽ ãjag tóg, ãjag tỹ Topẽ vĩ mẽ vén kỹ, hã vỹ: “jagnẽ to há nỹtĩm nĩ,” he mũ.
Ẽg pijé Caim jykre han ke mũ'. Satanás mré ke ja vẽ, Caim ti, hã kỹ tóg ti jãvy tén. Ne nỹ hỹn ti jũ han, kỹ tóg ti tãnh? Jykre kórég ja ti nĩ. Jãvo ti jãvy vỹ jykre há ja nĩ. Hã kỹ tóg ti tãnh, ti jykre há ẽn to. Hã kỹ jagnẽ jykre vég mũ ra jagnẽ to jũ tũg nĩ.
Inh kanhkã', ũ tỹ Topẽ ki rã tũ ag pijé ẽg to há nỹtĩnh mũ'. Tag jé ãjag mỹ kórég nỹ tũg hã ra.
Ha vé, jykre tãg ẽg nỹtĩ, kỹ ẽg tóg ẽg rĩr krỹg ja tũ venh ke mũ. Ẽg jykre pãno tovãnh ẽg huri. Tag ki kanhró ẽg nỹtĩ, ẽg tỹ ũ tỹ ẽg mré ti ki rã kỹ nỹtĩ kar ag to há nỹtĩn kỹ. Ũ tỹ ẽg mré Jesus ki rã mũ to há tũ nĩ ẽn vỹ, ẽg rĩr krỹg ja tũ ti venh ke tũ nĩ.
Ẽg tỹ ũ to kórég nĩn kỹ ẽg ti tén ri ke han huri. Kỹ ẽg tỹ ũ tén kỹ ẽg pijé ẽg rĩr krỹg ja tũ venh ke mũ'. Tag ki kanhró ãjag nỹtĩ.
Cristo vỹ ẽg tỹ jagnẽ to há nĩ tag tỹ ẽg kanhrãn. Vẽnh fẽg tóg, ũ tỹ ti tén ke mũ ag mỹ, ti tỹ ẽg jagfy ter jé. Hã kỹ ẽg tóg ẽg mré ke jagfy ter ke tag to tar nỹtĩnh ke mũ gé, ũ tỹ ag jagfy ẽg tén sór kỹ.
Ha vé, ũ tóg tag ki nén ũ mág vég tĩ. Jãvo ti mré Jesus ki rã kỹ nĩ ũ tóg tỹ nén ũ tũ nĩ. Hã ra tóg ti jagãgtãn sór tũ nĩ. Ẽn vỹ Topẽ to há tũ nĩ gé.
Inh krẽ', ãjag vĩ tãvĩ tỹ jagnẽ to há nỹtĩ tũg nĩ, krĩg mỹ. Jagnẽ ki rĩrm nĩ. Jagnẽ to há tãvĩ nỹtĩ to ken hã vẽ.
Kỹ ẽg tóg ki kanhró nỹtĩ, ẽg tỹ tỹ ũ tỹ ki hã tó mũ ẽn krẽ nỹtĩn kỹ. Kỹ Topẽ tóg ẽg kanẽ jun mãn ke tũ nĩ ha. Jatu ẽg nỹtĩ ha, ẽg tỹ jagnẽ to ha pẽ nỹtĩn kỹ.
Kejẽn ẽg tóg ẽg tỹ kygnẽ ja ẽn to jykrén mãn tĩ, kỹ tóg ẽg mỹ e tĩ. Hã ra Topẽ tóg ki kanhró kar nĩ. Ẽg kãfór tóg nĩ, Topẽ ti. Hã kỹ tóg kãnhmar ẽg vóg kónãn ke tũ nĩ.
Inh krẽ', kejẽn ẽg tóg Topẽ jykre ki króm há han tĩ. Kỹ ẽg tóg: “kygnẽ ja tũ inh nĩ,” he tĩ. Kỹ ẽg tóg jatun mỹ Topẽ mré vẽmén tĩ sir, ẽg mỹ sér tĩn kỹ.
Kỹ tóg ẽg mỹ nĩm ke mũ, ẽg tỹ ti mỹ nén to vĩ mũ ti. Ti tỹ ẽg mỹ nén tó mũ ẽn hã han ẽg tóg tĩ. Nén tỹ ti mỹ há nĩ ẽn hã ki króm ẽg tóg tĩ. Hã kỹ ẽg tóg jatun mỹ ti mỹ nén ũ to vĩ tĩ.
Ti tỹ ẽg mỹ nén tó mũn hã vẽ, ha mẽ: “inh kósin tỹ Jesus Cristo ki gem nĩ, kỹ jagnẽ to há nỹtĩm nĩ,” he ja ti nĩ, ẽg mỹ. Ẽg tỹ tag han hã ve sór tóg mũ.
Ẽg tỹ ti vĩ ki króm kỹ ẽg tóg sir ti ki ge kỹ nỹtĩ. Kỹ Topẽ tóg tỹ ẽg mré ke nĩ sir. Ti kuprĩg jẽnẽ ja tóg nĩ, ẽg mỹ. Kỹ ti kuprĩg tóg ẽg mỹ tó tĩ, Topẽ tỹ tỹ ẽg mré ke nĩ ti.
Ãjag to sóg há tãvĩ nĩ, ha mẽ. Kãnhmar ũ vĩ jẽmẽ sór tũg nĩ, ti tỹ: “Topẽ kuprĩg vỹ tỹ inh jagrẽ nĩ,” he mũ ra. Komẽr hã ti vĩ tugnỹm nĩ, ãjag tỹ ti jagrẽ ve jé. Ón kỹ Topẽ vĩ tó tĩ ag vỹ mĩ mũgtĩ, ũ tỹ hẽn ri ke ag, ha mẽ.
Ũ tỹ Topẽ kuprĩg tỹ jagrẽ nĩ ẽn vỹ tag tó tĩ, ha mẽ. “Jesus Cristo vỹ ẽg ri ke mur ja nĩ,” he tóg tĩ, ũ tỹ Topẽ ki rã kỹ jẽ ti.
Ũ tỹ Jesus to tag tó tũ nĩn kỹ tóg Topẽ kuprĩg tỹ jagrẽ tũ nĩ. Cristo kato tẽ tĩ ẽn kuprĩg tỹ tóg jagrẽ nĩ, ha mẽ. Ẽn vỹ vẽnh ven ke mũ. Tag mẽ ãjag huri. Hã ra tóg hur jun, kỹ tóg mĩ tĩ ha.
Inh krẽ', Topẽ tũ vỹ tỹ ãjag nỹtĩ. Ón kỹ Topẽ vĩ tó tĩ ag fĩn rãm ãjag huri. Ha vé, Topẽ kuprĩg tỹ ẽg jagrẽ vỹ ag jagrẽ kãfór nĩ. Hã kỹ ẽg tóg ẽg kato tẽ ag fĩn rãm kãn huri.
Topẽ ki rã tũ ag vẽ. Hã kỹ ag tóg ũ tỹ Topẽ ki ge tũ ag jykre tó tĩ. Kỹ ũ tỹ Topẽ ki ge tũ ag vỹ ag vĩ jẽmẽg tĩ.
Ag jãvo ẽg tóg tỹ Topẽ tũ nỹtĩ. Kỹ ũ tỹ Topẽ ki kanhró nĩ ẽn vỹ ẽg vĩ mẽnh mũ. Ti tũ tũ ag vỹ ẽg vĩ mẽ sór tũ nĩgtĩ. Hã ki ẽg tóg ki kanhró nỹtĩ, vẽjagrẽ tỹ vẽnh vĩ há tó mũ ti, vẽjagrẽ tỹ ag tỹ kygnẽ han tĩ ẽn ti ke gé.
Ãjag to sóg há tãvĩ nĩ, ha mẽ. Jagnẽ to há nỹtĩm nĩ. Ẽg tỹ jagnẽ to há nỹtĩn kỹ ẽg tóg Topẽ jykre han tĩ. Ti hã vỹ ẽg to há nĩ vén. Ẽg tỹ jagnẽ to há nỹtĩn kỹ ẽg tóg tỹ Topẽ krẽ nỹtĩ, Jesus jãvy. Kỹ ẽg tóg Topẽ ki kanhró nỹtĩ gé.
Ẽg tỹ jagnẽ to há tũ nỹtĩn kỹ ẽg tóg Topẽ ki kagtĩg nỹtĩ. Kỹ ẽg ti ki rã ja tũ nĩ. Topẽ jykre vẽ, hã vỹ: ẽg to há, he mũ, ti tỹ ẽg to há nĩ sór nĩn kỹ. Hã kỹ ẽg tóg jagnẽ to há nỹtĩnh ke mũ gé.
Tag to ẽg tóg ki kanhró nỹtĩ, Topẽ tỹ ẽg to há nĩn ki, ha mẽ: ti kósin pir jẽnẽ ja tóg nĩgtĩ, ti tỹ ga kri mur jé, ẽg tỹ ti kósin tugrĩn rĩr krỹg ja tũ ẽn ve jé.
Ẽg pijé ti to há nỹtĩ ja nĩgtĩ'. Ti hã ne ẽg to há nĩ vén'. Hã kỹ tóg ti kósin jẽnẽ, ti tỹ ẽg jagfy ter jé, ti tỹ ẽg tỹ ti vĩ mranh tỹ tũ' he jé. Ti tỹ ẽg to há nĩn hã vẽ.
Ha vé, inh krẽ', Topẽ vỹ ẽg to há tãvĩ nĩ. Hã kỹ tóg há nĩ gé, ẽg tỹ jagnẽ to há nỹtĩn kỹ.
Ũ pijé Topẽ vég tĩ'. Ẽg tỹ jagnẽ to há nỹtĩn kỹ tóg hã ra ẽg ki ẽmã nĩ ha. Kỹ ẽg tóg ti to há tãvĩ nỹtĩnh mũ gé sir, ẽg tỹ jagnẽ to há nỹtĩn kỹ.
Topẽ vỹ ti kuprĩg tỹ ẽg jagrẽ han. Ẽg jagrẽ tag to ẽg tóg ti tỹ ẽg ki ẽmãn mũ tag ki kanhró nỹtĩ, ẽg tỹ ti ki ge kỹ nỹtĩ tag ti ke gé.
Topẽ vỹ ti kósin jẽnẽ, ti tỹ ga kri mur jé, ti tỹ ẽg kren han jé. Tag ve sóg, hã kỹ sóg tó mũ.
Ũ tóg Jesus to: “Topẽ kósin vẽ,” he tĩ. Topẽ vỹ ti kã kã ẽmã nĩ, ũ tỹ tag tó mũ ẽn kã kã, kỹ tóg Topẽ ki rã kỹ jẽ gé.
Topẽ vỹ ẽg to há nĩ. Tag ki kanhró ẽg tóg nỹtĩ. Kỹ ẽg tóg ti vĩ kri fig mũ gé, ti tỹ ẽg mỹ: “ãjag to sóg há nĩ,” hen kỹ. Topẽ vỹ ẽg to há nĩ. Kỹ, ẽg tỹ ti to há nỹtĩn kỹ ẽg tóg ti ki ge kỹ nỹtĩ. Kỹ Topẽ vỹ ẽg ki ẽmãn ha.
Topẽ vỹ ẽg tar han sór mũ, ẽg tỹ ti to há tãvĩ nỹtĩn jé. Ẽg tỹ ti to há nỹtĩ ki kygnẽg tũ nĩn kỹ ẽg tóg kurã ẽn kã kanẽ jur ke tũ nĩ, ti tỹ ẽg jykre tugnỹm ke kurã ẽn kã. Cristo tỹ ga kri tĩg kỹ nén han mũ ẽn ri ke han jé ẽg tóg ke mũ. Hã kỹ ẽg tóg kanẽ jur ke tũ nĩ.
Ẽg tỹ Topẽ to há nỹtĩn kỹ ẽg kanẽ jur ke tũ pẽ nĩ. Ha vé, ẽg tỹ Topẽ to há nỹtĩn kỹ kygnẽg tũ nĩn kỹ ẽg tóg mũmẽg ki kagtĩg nỹtĩ gé. Topẽ tỹ ẽg vóg kónãn ke to ẽg tóg ti kamẽg ke mũ. Ẽg mũmẽg vỹ ẽg vẽsỹrénh han mũ.
Ti hã vỹ ẽg to há nĩ vén inhhã. Hã kỹ ẽg tóg ũri ti to há nỹtĩ ha.
Ũ tóg kejẽn: “Topẽ to sóg há nĩ,” he tĩ. Hã ra tóg ũ tỹ ẽg mré Jesus ki rã kỹ jẽ to kórég nĩ. Ti ón vẽ. Ẽg régre mré ẽg mũgtĩ, gan kri. Ẽg tỹ ẽg régre to há tũ nỹtĩn kỹ ẽg hỹn hẽ ri kenh ke mũ, ẽg tỹ Topẽ to há nỹtĩ jé, ẽg tỹ ũn vég tũ ẽn to? Ẽg tỹ ẽg régre to há tãvĩ nỹtĩn kỹ ẽg tóg Topẽ to há nỹtĩ gé.
Tag tó ja tĩ nĩ, ẽg mỹ, ẽg tỹ ti vĩ ki króm jé, Topẽ ti, ha mẽ: “ãjag tỹ Topẽ to há nĩ sór kỹ ãjag régre to há nỹtĩm nĩ gé,” he ja ti nĩ.
Ẽg tỹ Jesus to: “Cristo vỹ tỹ ti nĩ, Topẽ kósin vỹ tỹ ti nĩ,” hen kỹ ẽg tóg tỹ ti jãvy nỹtĩ. Ẽg jóg mág to há nỹtĩn kỹ ẽg tóg ti krẽ ũ ag to há nỹtĩnh ke mũ gé, ũ tỹ ẽg mré ti ki ge kỹ nỹtĩ ag to.
Ẽg hỹn hẽ ri kenh mũ, ẽg tỹ Jesus jãvy ũ ag to há nỹtĩ jé? Topẽ to ẽg há nỹtĩnh mũ. Kỹ ẽg tóg ti vĩ ki króm ke mũ gé. Jagnẽ to há to ken hã vẽ.
Ẽg tỹ Topẽ to há nỹtĩ sór kỹ ẽg tóg ti vĩ ki króm ke mũ gé. Ti to há nĩ to ken hã vẽ. Ti vĩ pijé kufy nĩ', ẽg tỹ nén ki króm ke ti.
Jesus jãvy ag ne ũ tỹ ti ki ge tũ ag jykre fĩn rãm tĩ'. Ẽg hỹn hẽ ri kenh mũ, ẽg tỹ ti ki ge tũ ag jykre fĩn rãm jé? Topẽ ki rã jé ẽg tóg ke mũ. Ẽg tỹ ti ki rã kỹ ẽg tóg hur fĩn rãm.
Ẽg tỹ Jesus to: “Topẽ kósin vỹ tỹ ti nĩ,” hen kỹ ẽg tóg fĩn rãm ke mũ, ũ tỹ ti ki ge tũ ag jykrén fĩn.
Jesus Cristo tỹ ga kri tĩg kỹ tóg goj tỹ vẽnh kype kỹ jẽ. Kỹ ti kyvénh tóg ti ki kãkutẽ gé, ti ter kỹ. Kỹ tóg nén ũ régre han ja nĩ. Nén ũ pir pijé'. Ti vẽnh kype tãvĩ pijé'. Ti vẽnh kype vỹ nĩ, kar kỹ ti kyvénh ti ke gé, ti tỹ ẽg jagfy ter tag ti. Kỹ Topẽ kuprĩg vỹ ẽg mỹ ti kãmén tĩ gé. Ti pijé ón tĩ', Topẽ kuprĩg ti.
Kỹ ẽg ũ tãgtũ tugrĩn ti tỹ tỹ Topẽ kósin nĩ ki kanhró nỹtĩ,
Topẽ kuprĩg tugrĩn, kar kỹ ti vẽnh kype ja tugrĩn, kar kỹ ti kyvénh tugrĩn ke gé, ti tỹ ẽg jagfy ter kỹ. Nén ũ pir hã tó ag tĩ, ti to, hã vỹ: “Topẽ kósin vỹ tỹ ti nĩ,” he mũ.
Ẽprã ke ag tỹ ẽg mỹ nén ũ tó kỹ ẽg tóg ag vĩ kri fig tĩ. Topẽ vỹ ẽprã ke ag vĩ kãfór nĩ. Kỹ ti vĩ vỹ tỹ ki hã ke nĩ gé. Kỹ ũ tỹ ẽg mỹ Topẽ kósin tó mũ vỹ tỹ Topẽ ti nĩ. Hã kỹ tóg tỹ vẽnh vĩ há nĩ.
Ẽg tỹ Topẽ kósin ki rã kỹ ẽg tóg ti ki kanhró nỹtĩ. Ti ki rã kỹ ẽg tóg to jykrén há han ke mũ. Topẽ hã vỹ ti kósin kãmén tĩ. Ẽg tỹ ti vĩ to: “vẽnh vĩ há vẽ,” he sór tũ nĩn kỹ ẽg tóg ti to: “ti ón vẽ,” he mũ sir, ẽg tỹ ti vĩ kri fi sór tũ nĩn kỹ.
Tag tó ti tĩ, Topẽ ti, ha mẽ. “Ãjag tỹ rĩr krỹg ja tũ venh ke ẽn han jé sóg ke mũ. Inh kósin ter ja to ãjag tóg rĩr krỹg ja tũ ẽn venh ke mũ,” he tóg.
Ẽg tỹ ti kósin ki ge kỹ ẽg tóg ẽg rĩr krỹg ja tũ venh ke mũ. Ẽg tỹ jãvo ti ki ge tũ nĩn kỹ ẽg tóg rĩr krỹg ja tũ ẽn venh ke tũ nĩ.
Ãjag hã ne Topẽ kósin ki ge kỹ nỹtĩ'. Kỹ ãjag tóg ẽg rĩr krỹg ja tũ venh ke mũ. Sỹ tag tó sór vẽ, ãjag mỹ. Hã kỹ sóg rán mũ.
Ẽg tỹ ti mré vẽjykre pir han kỹ ẽg tóg jatun mỹ ti mré vẽmén ke mũ gé. Kỹ ẽg tóg ti mỹ nén ũ kar to vĩ tĩ. Nén tỹ ti mỹ há nĩ ẽn hã to vĩ jé ẽg tóg ke mũ. Kỹ tóg ẽg vĩ mẽnh ke mũ sir.
Ti tỹ ẽg vĩ mẽ kỹ tóg ẽg mỹ han ke mũ sir. Ẽn kã ti pijé han ke tũ nĩ', ẽg tỹ ti mỹ nén to vĩ mũ ti.
Kejẽn ẽg tóg ẽg mré Jesus ki rã kỹ jẽ ũ vég tĩ. Hã ra tóg Topẽ vĩ mranh mũ. Hã ra tóg Topẽ tovãnh sór tũ nĩ. Ge ra tóg kygnẽ kỹ mranh mũ. Kỹ ẽg tóg Topẽ mré vẽmén ke mũ, ti to. Kỹ Topẽ vỹ ti krĩn ke mũ, ti tỹ ti jykre kórég tovãnh jé, ti tỹ ẽg rĩr krỹg ja tũ ve jé. Ẽg kã mĩ ũ tóg kejẽn Topẽ tovãnh pẽ han mũ. Ẽn to sóg ãjag mỹ: “ti to Topẽ mré vẽmén,” he sór tũ nĩ.
Ẽg tỹ vẽjykre vẽnhmỹ sĩ han kỹ ẽg tóg ti vĩ mranh tĩ. Ẽg tỹ sĩn kỹ mranh mũ ra tóg kórég nĩ. Kỹ tóg hã ra ẽg mỹ vẽnh pãte fón sór mũ. Kỹ ẽg tóg ti tovãnh pẽ han ke tũ nĩ. Ẽg tỹ ti tovãnh pẽ han kỹ ẽg nũgme ki vár ke mũ.
Ẽg tỹ tỹ Topẽ krẽ nỹtĩn kỹ ẽg tóg ti vĩ mranh mãn sór ke tũ nĩ. Ẽg jy nĩgãn ti tĩ, Topẽ kósin ti, Satanás tỹ ẽg vóg tũ nĩ jé.
Ẽg hã ne tỹ Jesus jãvy nỹtĩ', kỹ fag vỹ tỹ ti ve nỹtĩ. Tag ki kanhró ẽg tóg nỹtĩ. Jãvo ẽprã ke ũ ag vỹ tỹ Satanás krẽm ke kar nỹtĩ.
Topẽ kósin vỹ kãtĩg ja nĩgtĩ, ẽg tỹ ti ki kanhrãn jé. Tag ki kanhró ẽg tóg nỹtĩ. Jesus Cristo ki ge kỹ ẽg nỹtĩ. Kỹ ti hã vỹ tỹ ẽg jykre nĩ. Ti panh hã vỹ tỹ Topẽ pẽ nĩ. Ti hã vỹ ẽg tỹ ẽg rĩr krỹg ja tũ venh ke han tĩ.
Inh krẽ', vẽnh kãgrá tỹ topẽ jykre han sór tũg nĩ. Hã vẽ, sỹ ãjag mỹ nén rán sór mũ ti.
João tỹ rá vẽ, Igreja to kófa ẽn ti. Isỹ inh mré ke fi mỹ rán hã vẽ, Topẽ tỹ fi kuprẽg kỹ. Fi krẽ mỹ ke vẽ gé, hã vỹ: Topẽ ki ge kỹ nỹtĩ kar, he mũ. Ãjag to sóg há tãvĩ nĩ, ha mẽ. Kỹ ũ tỹ vẽnh vĩ há kri fig mũ kar vỹ ãjag to há nỹtĩ gé, inh mré.
Vẽnh vĩ há vỹ ẽg kã kã nĩ nĩ. Tovãnh ke tũ pẽ ẽg tóg nĩ. Hã kỹ ẽg tóg jagnẽ to há nỹtĩ.
Ẽg jóg tỹ Topẽ mré sóg vẽmén tĩ, ti tỹ ãjag jagãgtãn jé, ti tỹ ãjag tar han jé, ti tỹ ãjag krĩ kuprãg jé ke gé. Jesus Cristo mỹ sóg tag to vĩ tĩ gé, ẽg jóg mág kósin mỹ. Ti vĩ kri fig ẽg tóg tĩ, vẽnh vĩ há kri, kỹ ẽg tóg jagnẽ to há nỹtĩ gé.
Ã krẽ kã mĩ ũ vỹ vẽnh vĩ há nón mũ mũ, jỹ, kỹ tóg inh mỹ sér pẽ tĩ, sỹ tag mẽ kỹ. Ẽg jóg tỹ ẽg mỹ nén tó ja ẽn han kãn sór ag nẽji mũ.
Kỹ sóg ã mỹ rán mũ, jỹ. Ã mỹ sóg: “jagnẽ to há nỹtĩm nĩ,” he mũ. Nén ũ tãg pijé'. Vãsỹ ẽg tóg tag mẽ, ẽg tỹ ti ki rã vén kỹ.
Ẽg tỹ Topẽ to há nỹtĩn kỹ ẽg tóg Jesus tỹ ẽg mỹ nén tó ja ẽn han kãn ke mũ sir. Ti tỹ ẽg mỹ nén tó vén mũn hã vẽ, hã vỹ: “jagnẽ to há nỹtĩm nĩ,” he mũ.
Ũ tỹ hẽn ri ke ag vỹ mĩ mũgtĩ. Hã ra ag tóg Jesus Cristo to ón tĩ. Ti to ag tóg: “ti pijé ẽg ri ke mur ja nĩ'. Ẽprã ke fi kósin pijé',” he tĩ. Ag ón vẽ. Cristo kato tẽ ag vẽ.
Vẽnh ki rĩrm nĩ, ãjag tỹ ag vĩ kri fig tũ nĩ jé, ãjag rãnhrãj tỹ ãjag mỹ tũ' he tũ nĩ jé. Vãsãn nĩ, ãjag tỹ tá ti kaja ve jé, Topẽ tỹ ẽg mỹ nén nĩm sór mũ ti.
Ũ tóg Cristo kãme pãtén sór mũ. Ti vẽme pãte tóg ũ tó sór mũ. Ti tovãnh to ken hã vẽ. Ũ tỹ ge pijé Topẽ ki rã kỹ jẽ ha'. Ẽg tỹ Jesus kãme mĩ mũn kỹ ẽg tóg ẽg jóg mág ki ge kỹ nỹtĩ, ti kósin ki ke gé.
Kejẽn ũ tóg ãjag tá jun tĩ. Hã ra tóg tag tó tũ nĩgtĩ. Kỹ ti mỹ: “inh mré nĩnh kãtĩg,” he sór tũg nĩ gé. Ti mỹ: “Topẽ vỹ ã ve há han,” he tũg nĩ gé.
Ẽg tỹ ũ tỹ ge mỹ: “Topẽ vỹ ã ve há han,” hen kỹ ẽg tóg ti jykre pãno to: “há ti nĩ,” he mũ gé. Kỹ tóg ẽg tỹ ti mré ón ri ke nĩ sir, ẽg tỹ ti mỹ vĩ há han kỹ.
Sỹ ãjag mỹ nén rán sór mũ vỹ ver e nĩ, hã ra sóg rán kỹ jẽnẽ sór tũ nĩ. Sỹ ãjag tá jun sór vẽ. Kỹ sóg ãjag mré vẽmén sór mũ, tá, ẽg tỹ jagnẽ fe tỹ mrin ke jé.
Ã régre fi krẽ vỹ ã mĩ ẽkrég tĩ. Topẽ tỹ ũn kuprẽg mũ fi vẽ. Hã vẽ, sỹ ãjag mỹ nén rán sór mũ ti.
João tỹ rá vẽ, Igreja to kófa ẽn ti. Sỹ inh mré ke tỹ Gaio mỹ rán hã vẽ.
Ã to sóg há tãvĩ nĩ. Hỹ, há tãvĩ sóg nĩ, ã to. Ã to sóg Topẽ mré vẽmén tĩ, ti tỹ ã mỹ nén há kar nĩm jé, ã kaga tũ nĩ jé ke gé. Topẽ to tar ã tóg jẽ, tag ki kanhró sóg nĩ.
Ã mré ke ag tóg inh ki junjun, kỹ ag tóg inh mỹ tó, ã tỹ vẽnh vĩ há nón tĩ mũ ti, ã tỹ to tar nĩ ti. Kỹ tóg inh mỹ sér pẽ ti.
Inh krẽ tỹ vẽnh vĩ há nón mũn kỹ tóg inh mỹ sér tãvĩ tĩ, nén ũ tỹ inh mỹ sér nĩ kar kãfór. Hã kỹ tóg inh mỹ sér tĩ, ã tỹ vẽnh vĩ há nón tĩg kỹ.
Ã to sóg há tãvĩ nĩ, Gaio'. Ẽg mré ke ag ki rĩr há han ã tóg nĩgtĩ, ũ tỹ kór há tá kãmũ mũ ag mré hã.
Tag tó ag tóg, tag ki, igreja krẽm, ã mré ke ag. Ag to há tãvĩ ã nẽji nĩ. Ag ki rĩr mãn nĩ gé, ag tỹ ã ki junjun kỹ. Kỹ ag mỹ nĩm nĩ, nén ũ tỹ ag mỹ tũ ẽn ti.
Topẽ rãnhrãj han ag tóg tĩ. Jesus Cristo jiji tó kỹ ag tóg hẽn ra mũ tĩ, kỹ ag tóg ũ tỹ ti ki ge kỹ nỹtĩ tũ ag tũ mãn vãnh nỹtĩgtĩ.
Hã kỹ tóg há tĩ, ẽg tỹ ũ tỹ ge ki rĩr há han kỹ, ẽg mré ke ag. Ẽg tỹ ag ki rĩr há han kỹ tóg ẽg tỹ ag mré Topẽ vĩ há tó mũ ri ke nĩ sir.
Ã jamã tá igreja krẽm vẽnh mãn tĩ ag mỹ sóg vẽnh rá jẽnẽ. Hã ra Diótrefes vỹ inh vĩ mẽ jãvãnh nĩ. Ag kri ti tỹ ũn mág jẽ sór tĩ.
Isỹ tá jun kỹ sóg ti mỹ: “ã jykre vỹ pãno nĩ,” henh ke mũ, vẽnh kar rĩnve. Ón kỹ tóg iso féfén tĩ. Hã ra tóg nén ũ kórég ũ han tĩ gé. Hã kỹ tóg ẽg mré ke ag tỹ ãjag tá junjun kỹ ag mỹ: “inh mré nỹtĩnh kãmũ jẽg,” he tũ nĩgtĩ. Kỹ tóg ũ ag tỹ ag mỹ vĩ há han kamẽg tĩ gé. Ag mỹ tóg: “igreja krẽm ãjag tóg rã mãn ke tũ nĩ ha,” he tĩ, ag tỹ ẽg mré ke ag mỹ vĩ há han sór kỹ. Jykre kórég tãvĩ ti nĩ, Diótrefes ti. Hã kỹ sóg ti kato tẽnh ke mũ, ha vem nĩ.
Ti jãvo sóg ã to há tãvĩ nĩ, Gaio'. Ũ tỹ nén ũ kórég han mũ ra ti kóm han sór tũg nĩ. Nén ũ há hã han sórm nĩ. Ẽg tỹ nén ũ há kar han kỹ ẽg tóg tỹ Topẽ krẽ nỹtĩ gé. Ũ tỹ ti kórég han mũ vỹ Topẽ ki kagtĩg nĩ.
Demétrio vỹ tỹ ũn jykre há nĩ, hã ra. Vẽnh kar vỹ ti to vĩ há han tĩ. Ki hã ag tóg tó tĩ, ag tỹ ti to vĩ há han kỹ. Hã kỹ sóg ag mré tó mũ gé. Isỹ vẽnh vĩ há hã tó mũ ki kanhró ã tóg nĩ.
Sỹ ã mỹ nén rán sór mũ vỹ ver e nĩ, hã ra sóg rán kỹ jẽnẽ sór tũ nĩ.
Kãnhmar sóg ã venh tĩg mũ. Kỹ ẽg tóg jagnẽ mré vẽmén ke mũ.
Ã jé jatun mỹ nĩ nĩ. Tag ki inh mré ã to há nỹtĩ ag vỹ ã mĩ ẽkrég tĩ. Kỹ ã jamã tá inh mré ke kar mỹ: “ãjag mĩ tóg ẽkrég tĩ,” hem nĩ, iso. Vyrmỹ ag mỹ tóm nĩ, sỹ ag mĩ ẽkrég mũ ti. Hã vẽ, sỹ ã mỹ nén rán sór mũ ti.
Judas tỹ rá vẽ, Tiago jãvy ti. Jesus Cristo mỹ sóg rãnhrãj tĩgtĩ. Isỹ ẽg jóg tỹ Topẽ tỹ ũn kuprẽg ja ag mỹ rán hã vẽ, ti tỹ ũ to há ag mỹ. Ti tỹ ãjag kuprẽg kỹ tóg ãjag jy nĩgãn tĩ gé, Jesus Cristo tugrĩn.
Topẽ mré sóg vẽmén tĩ, ti tỹ ãjag jagãgtãn pẽ han jé, ti tỹ ãjag krĩ kuprã pẽ han jé, ti tỹ ãjag tỹ jagnẽ to há tãvĩ han jé ke gé.
Inh krẽ', ãjag mỹ sóg Topẽ tỹ ẽg kar kren han tag tónh ke nĩ vẽ, inh vẽnh rá tag ti ki. Hã ra vãhã ũ ag tóg ãjag krĩn kónãn sór mũ ha. Hã kỹ sóg ãjag mỹ: “Topẽ ki rã to tar nỹtĩm nĩ,” he mũ. Topẽ tỹ ẽg mỹ nén tó mũ vỹ pir nĩ, hã vỹ: “Topẽ jykre to tar nĩ,” he mũ. Ti tũ ag kar mỹ tóg tag tó ja nĩ. Ũ tỹ tag kato vĩ kỹ ti vĩ jẽmẽ sór tũg nĩ.
Ha vé, ũ ag tóg Topẽ to ónón tĩ, ãjag krĩn kónãn jé. Ũn jykre pãno ag vẽ, hã ra ag tóg jykre há nỹtĩ ve nĩ. Hã kỹ ãjag tóg ag vĩ kri fi sór mũ. Hã ra ag tóg ón kỹ: “ẽg jóg tỹ Topẽ vỹ ẽg jagãgtãn mũ. Hã kỹ ẽg jatun mỹ vẽjykre vẽnhmỹ kar han ke mũ,” he tĩ. Ẽg Senhor tỹ Jesus Cristo to ag tóg: “ti vĩ han ke tũ ẽg nĩ,” he tĩ. Ti hã ne tỹ ẽg kri ke nĩ', Jesus ti. Hã ra tóg vãsỹ rán kỹ nĩ, ũ tỹ ti vĩ han sór tũ ag to. Kỹ ag tóg Topẽ tỹ ũ tỹ ge ag vóg kónãn ke ẽn tó ja nĩgtĩ gé.
Ha vé, vãsỹ ẽg Senhor vỹ ga tỹ Egito tá ti povo tỹ Israel mré kãkutẽ ja nĩgtĩ, ag tỹ ag ga ra mũ jé. Hã ra ag kã mĩ ũ ag tóg ti vĩ kri fi ja tũ nĩgtĩ. Hã kỹ Topẽ vỹ ag tỹ tũ' he kãn, ũ tỹ ti vĩ kri fi jãvãnh ja ẽn ag. Tag mẽ ãjag huri. Ki kanhró ãjag nỹtĩ. Hã ra sóg rán mãn sór mũ, ãjag tỹ mĩ ẽkrén jé.
Kỹ kanhkã tãn ag vỹ ge ja nĩgtĩ gé. Ag kã mĩ ũ ag tóg Topẽ tỹ ag mỹ nén nĩm ja ẽn tovãnh. Ag jamã tovãnh ag tóg. Kỹ Topẽ vỹ ag sigsé, kỹ tóg ẽmã kuty tá ag vin. Ag se vỹ tũ' henh ke tũ nĩ. Topẽ tỹ ẽg kar jykre tugnỹm ke kurã ẽn kã tóg ag jykre tugnỹm ke mũ gé.
Kar kỹ ẽmã tỹ Sodoma mĩ ẽkrén nĩ gé, ẽmã tỹ Gomorra mĩ ke gé, ti pénĩn ẽmã kãsir mĩ ke gé. Ẽn tá ke ag ne vẽjykre pãno tãvĩ han mũ ja nĩgtĩ', kanhkã tãn ag ri ke. Jagnẽ mré nỹ kónãn tãvĩ han ja ag tóg nĩgtĩ. Kỹ ag tóg ũ ag to én ja nĩgtĩ gé, ag mré ke tũ ag, ũn gré tỹ ũn gré ũ mré nỹ sór kỹ. Kỹ Topẽ vỹ pĩ nhyr vãnh ki ag vãm ja nĩgtĩ, ẽg tỹ ag to jykrén kỹ to ki kanhró nỹtĩ jé.
Kỹ ũ tỹ Topẽ to ón mũ ag vỹ vẽjykre kórég han mũ ẽn ag ri ke han tĩ gé. Topẽ vĩ mranh kỹ ag tóg nỹtĩ. Ag vẽnh péti tóg ag mỹ sér tĩ. Hã ra ag tóg vẽnh kavénh tĩ, ag jykre pãno tugrĩn. “Ẽg pijé tỹ ũ krẽm ke nỹtĩ',” he ag tóg tĩ. Kỹ ag tóg ẽg tỹ ũn vég tũ ag to vĩ kónãn tĩ gé, ũ tỹ kanhkã tỹ tỹ ũn mág nỹtĩ ag mỹ.
Topẽ tỹ jẽnẽ jafã ag pã'i mág tỹ Miguel vỹ tag han ja tũ nĩgtĩ, ha mẽ. Satanás mré tóg rárá, ti tỹ Moisés ter va tĩg sór kỹ. Hã ra tóg Satanás mỹ vĩ kónãn ja tũ nĩgtĩ, ti tỹ tỹ pã'i nĩ ra. Ti mỹ tóg: “ẽg Senhor jé ã vóg kónãn,” he ja nĩgtĩ, Miguel ti.
Hã ra ũn ón tĩ tag ag vỹ kanhkã tãn ag to vĩ kónãn tĩ, ag tỹ ag ki kagtĩg hã ra. Misu ri ke ag nỹtĩ, ag tỹ ag tỹ nén to én mũ ẽn han mũn kỹ. Krĩ tũ ag nỹtĩ, hã kỹ ag tóg nén ũ vẽnhmỹ kar han tĩ. Hã ra Topẽ vỹ ag vóg kónãn ke mũ.
Ag ve kónãn ti tĩ, Topẽ ti. Caim tỹ Topẽ vĩ kato tẽ ja ẽn ri ke han ag tóg mũ. Ag tỹ riko nỹtĩ sór kỹ ag tóg vẽjykre kórég tó tĩ, Balaão tỹ vẽjykre kórég tó ja ẽn ri ke. Coré ri ke ag tóg Topẽ kato tẽ tĩ. Hã ra ag tóg tag to nũgme ki vár ke mũ.
Ãjag tỹ Jesus ki ge kỹ jagnẽ to há nỹtĩn kỹ ãjag tóg igreja krẽm fénhta han tĩ. Ẽn kã ag tóg ãjag mré jẽg tĩ gé, ũ tỹ Topẽ to ón tĩ ag. Hã ra ag tóg ki ãjag kavénh tĩ gé. Jatun mỹ ag tóg jẽn mág tĩ. Mỹ'ãg vãnh ag nỹtĩ. Ũ to jykrén vãnh ag tóg nỹtĩ gé. Ãjag jẽn mág hã mĩ ag tóg ẽkrég tĩ. Kejẽn kãka tóg kanhkã góg sá tatĩn kãtĩ tĩ. Hã ra tóg kutẽ tũ nĩgtĩ, ta ti. Tag ri ke ag nỹtĩ. Véké ag tóg vĩ tĩ. Ka ũ tóg kanẽn vãnh nỹtĩ. Ẽn kunũg ẽg tóg tĩ, ti jãre mré hã. Kỹ tóg kanẽn mãn ke tũ pẽ nĩ sir. Tag ri ke ag tóg nỹtĩ gé, ũ tỹ Topẽ to ón mũ ag.
Kejẽn goj kafã tũ tóg krém ke mũ, kỹ tóg jẽngéj tĩ. Tag ri ke ag nỹtĩ gé. Ti jẽngéj vỹ tỹ ag jykre pãno nĩ. Vẽnh ven ti tĩ. Krĩg tĩ tĩ ri ke ag tóg nỹtĩ gé. Sĩnvĩ nĩ ve tóg nĩ, krĩg ti. Hã ra tóg ón kỹ tĩ tĩ. Tag ri ke ag nỹtĩ. Topẽ vỹ kuty ki ag vãm ke mũ, kỹ ag tóg tá kãpa mãn ke tũ pẽ nĩ, ũ tỹ Topẽ to ón mũ ag.
Ag hã to tóg rán ja nĩ, Enoque ti. Adão krẽ tỹ ki krẽg mãn tỹ 7 (ke) vỹ tỹ ti nĩ, Enoque ti. Ti hã vỹ ag to: “ha vé, ẽg Senhor vỹ jun ke mũ, ti tỹ jẽgnẽ jafã ag mré,” he ja nĩ. “E tãvĩ ag nỹtĩ, ti tỹ jẽgnẽ jafã ag.
Ti kãtĩg kỹ tóg ẽprã ke ag jykre tugnỹm kãn ke mũ. Kỹ tóg ũn jykre pãno ag vóg kónãn ke mũ, ag jykre pãno to, ag tỹ Topẽ kato tẽ to, ag tỹ ti to vĩ kónãn to. Ũ tỹ ti vĩ mranh tĩ ag vỹ ti mỹ vĩ kónãn pẽ han tĩ, hã kỹ tóg ag vóg kónãn ke mũ,” he ja tóg nĩ, Enoque ti.
Topẽ to ón mũ ẽn ag tỹ nén ũ jagy ve kỹ tóg ag mỹ kórég nĩ. Hã kỹ ag tóg: “Topẽ ne tóg jykre kórég nĩ',” he tĩ. Ãjag tỹ nén to én mũ ẽn hã han ag tóg tĩ. Hã ra ag tóg ón kỹ vĩ mág tĩ. Kỹ ag tóg vẽnh kar mỹ vĩ há han tĩ, ón kỹ, ag tỹ ag vĩ há to nén ũ ve jé, ag tỹ to riko nỹtĩ jé.
Ag jãvo apóstolo ag vĩ mĩ ẽkrén nĩ, inh krẽ'. Ẽg Senhor tỹ Jesus Cristo hã vỹ apóstolo ag vin ja nĩgtĩ. Hã kỹ ag vĩ mĩ ẽkrén há han nĩ.
“Kurã tỹ ẽgno to hã ag tóg ãjag to é henh ke mũ,” he ja ag tóg nĩgtĩ. “Ãjag tỹ nén ũ kórég to én mũ ẽn hã han sór ag tóg mũgtĩ, ũ tỹ ãjag to é henh ke mũ ẽn ag,” he ja ag tóg nĩgtĩ. Apóstolo ag tỹ tó jan hã vẽ.
Ag hã vẽ, sỹ ãjag mỹ ũn tó mũ ag. Ũ tỹ Topẽ to ón mũ ẽn ag hã vẽ. Ẽg tỹ jagnẽ kato tẽ han sór ag tóg mũ. Ag tỹ nén ũ to én mũ tag hã ne ag mỹ há nĩ'. Ag pijé Topẽ kuprĩg tỹ jagrẽ nỹtĩ'.
Ag jãvo ãjag tóg Topẽ jykre ki ge kỹ nỹtĩ, Topẽ tũ ki. Kỹ to jagnẽ tar han nĩ, inh krẽ'. Topẽ kuprĩg tỹ ãjag krĩn kỹ Topẽ mré vẽmén nĩ.
Topẽ vỹ ãjag to há tãvĩ nĩ. Ti tovãnh tũg nĩ. Ẽg Senhor tỹ Jesus Cristo tỹ ãjag jagãgtãn ke tag hã ve sórm nĩ, kỹ ãjag tóg ẽg rĩr krỹg ja tũ venh ke mũ.
Ũ ag tóg tag to tar tũ nỹtĩ ver. “Hỹ mỹ vỹ?“ he ag tóg tĩ. Tag ag jagãgtãn nĩ.
Ag kren han nĩ, pĩ jo ag jy nĩgãn kỹ. Ũ ag tóg hã ra ag tỹ nén to én mũ kar ẽn han tĩ. Ag jagãgtãn nĩ gé. Hã ra vẽso jykrén nĩ gé, ãjag tỹ ag jykre pãno nón mũ sór tũ nĩ jé. Kavéj ag nỹtĩ, ag jykre kórég to. Kỹ ag kavéj tag to én sór tũg nĩ. Vẽso jykrén tãvĩ han nĩ.
Topẽ vỹ ẽg tỹ ti vĩ tỹ prãnh ke tũ han ki kanhró nĩ. Kỹ tóg ẽg tỹ ũn há tãvĩ han ki kanhró nĩ gé, ti tỹ kejẽn ẽg jé prẽr ken kỹ, ẽg tỹ ti rĩnja tá nỹtĩ jé. Tá tóg sĩnvĩ pẽ nĩ, sér pẽ.
Pir ti nĩ, Topẽ ti, ẽg kren han tĩ ti. Ẽg Senhor tỹ Jesus Cristo tugrĩn tóg ẽg kren han tĩ. Ti hã ne tóg tar nĩ'. Ti hã ne tóg tỹ ũn mág nĩ'. Ti hã ne tóg tỹ pã'i nĩ'. Ti hã ne tóg tỹ vẽnh kar kri ke nĩ'. Vãsỹ tóg kã nĩ nĩ, nén ũ kar han tũg ki, ũri ke gé. Hã ra tóg tũ' henh ke tũ pẽ nĩ gé, ti tỹ tỹ ũn mág nĩ ti. Hã vẽ.
Topẽ vỹ Jesus Cristo mỹ nén ũ tỹ hẽn ri ke ven, ẽg tỹ kãnhmar nén venh ke mũ ti. Kỹ Jesus vỹ ẽg mỹ ven, ẽg tỹ tỹ ti mỹ rãnhrãj tĩ nỹtĩn kỹ. Kỹ tóg ti tỹ jẽnẽ jafã jẽnẽ, ti tỹ ti mỹ rãnhrãj tĩ tỹ João mỹ tó jé gé.
João vỹ, Topẽ tỹ ti mỹ nén ven mũ ti ve kãn ja nĩ, Jesus Cristo tỹ ti mỹ nén ven mũ ẽn ti ke gé. Ti tỹ ve kỹ tóg rán ja nĩ. Hã vỹ nĩ.
Ũ tỹ vẽnh rá tag to ke mũ ag mỹ tóg vĩ há han ke mũ, ũ tỹ vẽnh vĩ tag mẽg mũ ag mỹ ke gé. Topẽ tỹ tó mũn hã vẽ, ẽg tỹ ti vĩ ki króm jé. Kãnhmar ẽg tóg rán kỹ nĩ tag ve kãn ke mũ. Kakó tãvĩ tóg tĩ ha.
João tỹ rán hã vẽ. Isỹ ga tỹ Ásia tá Jesus mré ke ag mỹ rán hã vẽ, ẽmã tỹ 7 (ke) tá ke ag mỹ. Topẽ jé ãjag tỹ tar' hé. Kỹ ãjag jé krĩ kãnhvy nỹtĩ. Topẽ vỹ vãsỹ nĩ ja nĩgtĩ. Kỹ tóg ũri nĩ nĩ. Hã ra tóg kãtĩg ke mũ gé. Ti kuprĩg vỹ ti mré nĩ gé, kỹ tóg tỹ ũ tỹ 7 (ke) ve nĩ. Topẽ nĩgja tá tóg nỹtĩ. Ti jé Topẽ mré ãjag krĩ tỹ kãnhvy' hé.
Jesus vỹ Topẽ vĩ tó há han ja nĩgtĩ. To tóg krónh ke ja tũ nĩgtĩ. Kỹ tóg ti ter kar kỹ rĩr mãn ja nĩ. Kỹ tóg ẽprã pã'i ag kri tỹ ũn mág jẽ gé. Ẽg to há tãvĩ ti nĩ, Cristo ti. Ti kyvénh tóg ẽg jagfy ti ki kãkutẽ. Tỹ tóg ẽg krenkren han, ẽg tỹ Topẽ vĩ mranh ja to.
Kỹ tóg ẽg tỹ pã'i han ke mũ gé, ti krẽm. Topẽ tũ ki rĩr jé ẽg tóg ke mũ gé, ti jóg tũ ki. Ti hã ne ti pir mỹ tỹ ũn mág nĩ', Jesus ti. Ti hã ne ti pir mỹ tar nĩ', ũri. Kỹ tóg tũ' henh ke tũ nĩ, ti tar nĩn kỹ. Hã vẽ.
Ha vé, kãtĩg mãn jé tóg ke mũ, kanhkã góg kã mĩ. Vẽnh kar vỹ ti venh ke mũ, ẽn kã, ũ tỹ ti kusón mũ ag mré hã. Kỹ povo kar vỹ ti tugrĩn jagtar kãn ke mũ. Vẽsỹrénh jé ag tóg ke mũ, ha vem nĩ. Hã vẽ.
“Ũn ve vỹ tỹ inh nĩ. Hã ra sóg tỹ ẽgno nĩnh ke mũ gé,” he tóg, ẽg pã'i mág ti. Vãsỹ tóg nĩ ja nĩgtĩ. Kỹ tóg ver ũri nĩ gé. Kỹ tóg kãtĩg ke mũ gé, ũ tỹ nén kar han ki kanhrãn mũ ẽn ti.
Ãjag mré ke vỹ tỹ inh nĩ, inh, hã vỹ: João, he mũ. Jesus mré ke vỹ tỹ inh nĩ. Jagtar inh nĩ gé, ãjag jagtar ri ke. Hã ra sóg ãjag kóm to krónh ke tũ nĩgtĩ gé. Kỹ sóg ãjag mré Topẽ tỹ tỹ ẽg pã'i nĩ venh ke mũ gé. Goj vãso kã inh nĩ nĩ, ti jijin hã vỹ: Patmos, he mũ. Kã sóg se kỹ nĩ nĩ, isỹ Topẽ vĩ tó ja tugrĩn.
Domingo ũ kã Topẽ kuprĩg tóg inh mỹ nén nẽ ven. Inh pãnĩ tá sóg vẽnh vĩ mẽ. Jamã há ra tóg vĩ mũ. Kỹ tóg tỹ trombeta kyr mẽ ja nĩ, vẽnh vĩ ẽn ti.
Kỹ tóg inh mỹ: “rán nĩ, ã tỹ nén vég mũ tag ti,” he ja nĩ. “Livro ki rán nĩ. Inh mré ke ag mỹ jẽnẽm nĩ, ẽmã tỹ Éfeso ra, ẽmã tỹ Esmirna ra, ẽmã tỹ Pérgamo ra, ẽmã tỹ Tiatira ra, ẽmã tỹ Sardes ra, ẽmã tỹ Filadélfia ra, ẽmã tỹ Laodicéia ra ke gé,” he ja tóg nĩ, vẽnh vĩ ẽn ti.
Kỹ sóg jé vĩrĩn ke kỹ tá ẽvãnh mũ, sỹ ũ tỹ inh mré vĩ mũ ẽn ve jé. Kỹ sóg néj tỹ kri vin jafã tỹ 7 (ke) vé. Ouro tỹ tóg hynhan kỹ nỹtĩ.
Néj tỹ kri vin jafã ag kuju kã ũ tóg jẽ nĩ. Hã ra tóg tỹ ẽprã ke nĩ ve nĩ. Kur téj tu kỹ tóg jẽ nĩ. Ouro tỹ tóg vẽsóg fĩn kỹ jẽ nĩ gé, ti fe kri, ũ tỹ tỹ ẽprã ke nĩ ve ẽn ti.
Gãnh kupri pẽ tóg jẽ. Vẽnh mẽg tỹ carneiro kyki kupri ri ke tóg nĩ, kukryr kó ri ke. Kanẽ gru tóg jẽ nĩ, pĩ gru ri ke.
Pẽn jẽngrẽ tóg jẽ nĩ. Ẽg tỹ pĩ ki ouro fón kỹ ti tỹ jonh ke kỹ jẽngrẽ sĩnvĩ han ẽn ri ke ti nĩ, ti pẽn ti. Ti vĩ vỹ krog tỹ óóh he ẽn ri ke nĩ.
Krĩg tỹ 7 (ke) génh kỹ tóg jẽ nĩ, ti pẽgja tỹ. Ti kakã vỹ kókov nĩ, rã tỹ ẽg nĩno kã sa kỹ kókov ẽn ri ke. Kỹ rógro vỹ ti jẽnkã tá kãkutẽ mũ. Jã régre ti nĩ, jã há, rógro ti.
Sỹ ti ve kỹ sóg ti pẽn krẽm kutẽ mũ, ga kri. Ter ve inh. Hã ra tóg ti pẽgja tỹ inh mẽ kỹ inh mỹ: “inh kamẽg tũg nĩ,” he mũ. “Ũn ve vỹ tỹ inh nĩ, ẽgno ke gé.
Rĩr inh jẽ nĩ. Ter ja inh nĩ, hã ra sóg rĩr jẽ nĩ, kỹ sóg ter mãn ke tũ pẽ nĩ. Isỹ ũ mỹ: “ter jé ã tóg ke mũ,” hen kỹ tóg ter ke mũ. Isỹ ũ mỹ: “ter ke tũ ã tóg nĩ,” hen kỹ tóg ter ke tũ nĩ gé,“ he tóg.
“Rán nĩ, ã tỹ nén vég mũ tag ti, ẽprã ke ag tỹ ũri nén vég mũ ti, ag tỹ kar kỹ nén venh ke mũ ti ke gé,” he tóg.
“Krĩg ag vég ã tóg jẽ nĩ, inh nĩgé kã ki. Kỹ ã tóg néj tỹ kri vin jafã tỹ 7 (ke) tag vég mũ gé. Nhỹ ã mỹ kãmén, ã tỹ nén vég mũ tag ti. Topẽ tỹ jẽgnẽ jafã ag vỹ krĩg tỹ 7 (ke) tag ri ke nỹtĩ. Inh ki ge kỹ nỹtĩ ag ki ag tóg rĩr tĩ. Sỹ ã mỹ ẽmã tỹ 7 (ke) tó mũ ẽn tá ag nỹtĩ. Kar kỹ ag néj tỹ kri vin jafã ri ke nỹtĩ gé,” he tóg, ũ tỹ tỹ ẽprã ke nĩ ve ẽn ti.
“Ũ tỹ ẽmã tỹ Éfeso tá inh mré ke ag ki rĩr mũ ẽn mỹ tag rán nĩ, ha mẽ,” he tóg. “Ũ tỹ ã mỹ vẽnh vĩ jẽnẽg mũ vỹ ti pẽgja tỹ krĩg tỹ 7 (ke) génh kỹ jẽ nĩ, hem nĩ. Kỹ tóg néj tỹ kri vin jafã tỹ 7 (ke) kã mĩ tĩ mũ gé, hem nĩ.
“Ãjag tỹ nén han mũ ki kanhró sóg nĩ, he ti,” hem nĩ iso. Vãsãn ãjag tóg tĩ. Iso krónh ke tũ ãjag tóg nĩ. Ũn jykre pãno ag tóg ãjag mỹ kórég nỹtĩ. Ãjag kã mĩ ũ tóg ón kỹ: “apóstolo vỹ tỹ ẽg nỹtĩ,” he ja nĩ. Ag jykre tugnỹm kỹ ãjag tóg ag ón mũ tag to ag pan.
Iso tar ãjag tóg nỹtĩ. Isugrĩn ãjag tóg jagtar, ge ra ãjag tóg iso krónh ke ja tũ nĩ.
Hã ra sóg nén ũ sĩ tó sór mũ, ãjag mỹ. Ãjag tỹ nén han mũ ũ tóg inh mỹ há tũ nĩ. Ãjag tỹ inh ki ge vén kỹ ãjag tóg iso há tãvĩ nỹtĩ ja nĩgtĩ. Hã ra ãjag tóg ũri to krónh ke mũ.
Ãjag tỹ vãsỹ iso tar ẽn mĩ ẽkrén nĩ. Ãjag jykre kórég tovãnh nĩ. Ãjag tỹ inh ki ge vén ja ẽn ri ke nỹtĩ mãn nĩ. Ãjag tỹ tag han sór tũ nĩn kỹ sóg ãjag ki jun kỹ, ãjag tỹ néj tỹ kri vin jafã ẽn ma tĩg ke mũ, ha vem nĩ.
Nén ũ tóg hã ra há nĩ, ãjag tỹ nén han mũ ũ. Nicolaítas he mũ ẽn ag jykre to ãjag tóg kórég tãvĩ nỹtĩ, isỹ ag jykre to kórég kóm,” he tóg, hem nĩ, vẽnh rán ki“, he tóg inh mỹ.
“Ũ nĩgrẽg nỹtĩ ag tỹ tỹ jẽmẽ jé, Topẽ kuprĩg vĩ ti. Ũ tỹ inh ki ge kỹ nỹtĩ ag hã mỹ tóg tó tĩ,” he tóg. “Ũ tỹ isovãnh tũ ẽn vỹ ka tỹ ẽg rĩnrĩr han ke mũ ẽn kanẽ konh ke mũ, Topẽ jakré ẽn kanẽ,” he tóg, ũ tỹ tỹ ẽprã ke nĩ ve ẽn ti. Ti tỹ Éfeso tá ke ag mỹ vẽnh vĩ jẽnẽg mũn hã vẽ.
Kỹ tóg: “ũ tỹ ẽmã tỹ Esmirna tá inh ki ge kỹ nỹtĩ ag ki rĩr mũ ẽn mỹ tag rán nĩ, ha mẽ,” he mũ gé. “Ũ tỹ ã mỹ vẽnh vĩ jẽnẽg mũ vỹ tỹ ũn ve nĩ. Hã ra tóg tỹ ẽgno nĩ gé,” hem nĩ. “Ter ja ti nĩ, hã ra tóg rĩr mãn,” hem nĩ iso.
“Isugrĩn ag tóg ãjag to kórég nỹtĩ. Kỹ ãjag tóg jagtar nỹtĩ. Ki kanhró sóg nĩ. Ge ra ãjag tóg inhhã riko ri ke nỹtĩ. Ãjag to ag tóg vĩ kónãn tĩ, ũ tỹ ón kỹ: “Judeu vỹ tỹ ẽg nỹtĩ, Topẽ tũ vỹ tỹ ẽg nỹtĩ,” he mũ ag. Ag pijé tỹ Topẽ tũ nỹtĩ'. Satanás tũ vỹ tỹ ag nỹtĩ.
Ãjag jagtar han jé ag tóg ke mũ, isugrĩn. Mũmẽg tũg nĩ hã ra. Japo vỹ ãjag kato vãsãn ke mũ. Kỹ ag tóg vẽseja kã tá ãjag vãm ke mũ. Kurã tỹ 10 (ke) ki ke vẽ, ag tỹ ãjag vóg kónãn ke ti. Isovãnh tũg nĩ. Kỹ ãjag tóg rĩr krỹg ja tũ venh ke mũ. Kỹ tóg ãjag mỹ sér tĩnh mũ, he tóg,” hem nĩ, vẽnh rán ki,” he tóg inh mỹ.
“Ũ nĩgrẽg nỹtĩ ag tỹ tỹ jẽmẽ jé, Topẽ kuprĩg vĩ ti. Ũ tỹ inh ki ge kỹ nỹtĩ ag hã mỹ tóg tó tĩ, Topẽ kuprĩg ti,” he tóg. “Ũ tỹ isovãnh tũ ẽn vỹ nũgme ki vár ke tũ nĩ,” he tóg, ũ tỹ tỹ ẽprã ke nĩ ve ẽn ti. Ti tỹ Esmirna tá ke ag mỹ vẽnh vĩ jẽnẽg mũn hã vẽ.
Kỹ tóg: “ũ tỹ ẽmã tỹ Pérgamo tá inh ki ge kỹ nỹtĩ ag ki rĩr mũ ẽn mỹ tag rán nĩ, ha mẽ,” he mũ gé. “Ũ tỹ ã mỹ vẽnh vĩ jẽnẽg mũ vỹ rógro jã régre vyn kỹ jẽ nĩ,” hem nĩ iso.
“Satanás nĩgja tá ãjag tóg ẽmã nỹtĩ, ki kanhró sóg nĩ. Iso tar ãjag tóg nỹtĩ. Ãjag régre tỹ Antipas tén ja ag tóg nĩ, ti tỹ ijiji tó tugrĩn. Ge ra ãjag tóg iso: “ti ki kagtĩg sóg nĩ,” he ja tũ nĩ, ãjag tỹ Satanás jamã tá nỹtĩ ra.
Hã ra sóg nén ũ tó sór mũ gé, ãjag mỹ, ti tỹ inh mỹ há tũ nĩn kỹ. Ãjag kã mĩ ũ ag tóg Balaão jykre han sór mũ. Balaão vỹ Balaque mỹ ti tỹ Israel krẽ ag krĩn kónãn ke kãmén ja nĩ, Topẽ vĩ mranh ke to. Kỹ ag tóg ón kỹ vẽnh kãgrá to fénhta ko ja nĩgtĩ. Ẽn ko kỹ ag tóg ag prũ tũ fag mré nỹgnỹ' he ja nĩgtĩ gé. Tag han sór ag tóg mũ gé, kỹ tóg inh mỹ kórég nỹ.
Kỹ ãjag kã mĩ ũ ag tóg Nicolaítas he mũ ẽn ag jykre han sór mũ gé.
Tovãnh nĩ, ãjag jykre tag. Ke tũ nĩ mũ ra sóg ãjag ki jun ke mũ, sỹ ũ tỹ vẽjykre tag han mũ ag kato vãsãn jé, rógro tỹ inh jẽnkã tá kãkutẽ mũ ẽn tỹ,” hem nĩ, vẽnh rán ki,” he tóg, inh mỹ, ũ tỹ tỹ ẽprã ke nĩ ve ẽn ti.
“Ũ nĩgrẽg nỹtĩ ag tỹ tỹ jẽmẽ jé, Topẽ kuprĩg vĩ ti. Ũ tỹ inh ki ge kỹ nỹtĩ ag hã mỹ tóg tó tĩ,” he tóg. “Ũ tỹ isovãnh tũ mỹ sóg kanhkã tá vẽjẽn tỹ péju kỹ nĩ ẽn nĩm ke mũ. Ag mỹ sóg pó kupri nĩm ke mũ gé. Kri vẽnh jiji tãg tóg rán kỹ nĩ. Ũ pijé vẽnh jiji tag ki kanhró nĩnh mũ'. Ũ tỹ mãg mũ ẽn hã tóg ki kanhró nĩnh mũ, ti jiji tãg ki, he tóg, hem nĩ,” he tóg, ũ tỹ tỹ ẽprã ke nĩ ve ẽn ti. Ti tỹ ẽmã tỹ Pérgamo tá ke ag mỹ vẽnh vĩ jẽnẽg mũn hã vẽ.
Kỹ tóg: “ũ tỹ ẽmã tỹ Tiatira tá inh ki ge kỹ nỹtĩ ag ki rĩr mũ ẽn mỹ tag rán nĩ, ha mẽ,” he mũ gé. “Ũ tỹ ã mỹ vẽnh vĩ jẽnẽg mũ vỹ tỹ Topẽ kósin nĩ, hem nĩ,” he tóg. “Ti kanẽ vỹ pĩ gru ri ke nĩ. Ti pẽn vỹ ouro jẽngrẽ ri ke nĩ gé,” hem nĩ iso.
“Ãjag tỹ nén han mũ vég sóg tĩ. Iso há tãvĩ ãjag tóg nỹtĩ, inh ki ge pẽ han kỹ ãjag tóg nỹtĩ. Inh rãnhrãj han to krónh ke tũ ãjag tóg nĩgtĩ. Vãsỹ ãjag tóg inh jykre to tar nỹtĩ ja nĩgtĩ. Kỹ ãjag tóg ũri to tar kãfór nỹtĩ gé.
Hã ra sóg nén ũ sĩ tó sór mũ gé, ãjag mỹ, ti tỹ inh mỹ há tũ nĩn kỹ. Jezabel fi vĩ kamẽg ja tũ ãjag tóg nĩgtĩ. Hã kỹ fi tóg ón kỹ vĩ tĩ nĩ. Inh mỹ rãnhrãj tĩ ag krĩn kónãn fi tóg tĩ, ag tỹ fi mré nỹ jé, ag tỹ vẽnh kãgrá mỹ nén ũ nĩ pũn mũ ẽn ko jé gé.
Fi tovãnh isóg mũ vẽ, fi tỹ fi jykre tugnỹm jé, hã ra fi tóg fi jykre kórég tovãnh sór tũ nĩ.
Fi kagãg jé sóg ke mũ. Ũ tỹ fi jykre han mũ ag vóg kónãn jé sóg ke mũ gé, ag tỹ fi jykre kórég tovãnh jãvãnh nỹtĩn kỹ.
Fi krẽ kãgtén kãn jé sóg ke mũ gé. Kỹ inh ki ge kỹ nỹtĩ kar ag vỹ inh jykre ki kanhró nỹtĩnh mũ. Vẽnh kar tỹ nén to jykrén mũ ẽn ve kãn sóg tĩ, ag tỹ nén han sór mũ ẽn ke gé. Ãjag tỹ nén han mũ ẽn ri ke han jé sóg ke mũ, ãjag mỹ, ha vem nĩ.
Ãjag kã mĩ ũ ag tóg hã ra fi jykre han ja tũ nĩgtĩ, ag tỹ Tiatira tá nỹtĩ ra. Ag pijé fi tỹ vẽjykre han mũ han ja nĩ'. Ag tỹ nén ũ to: “Satanás jykre jagy,” he mũ ẽn han sór ja tũ ag nĩgtĩ. Hã kỹ sóg ag mỹ nén ũ jagy tónh ke tũ nĩ gé.
Ãjag tỹ nén han mũ to tar nỹtĩm nĩ. Gen kỹ inh kãtĩg mãn ke tag jãvãnh nỹtĩm nĩ.
Ũ tỹ isovãnh tũ ẽn ag tỹ sóg pã'i hynhan ke mũ, povo kar kri, ũ tỹ inh vĩ ki króm mũ ag tỹ, ũ tỹ iso krónh ke tũ ẽn ag tỹ ke gé. Inh panh vỹ isỹ pã'i han, hã kỹ sóg ãjag tỹ pã'i han ke mũ gé,
ãjag tỹ inh kóm tỹ povo kri pã'i nỹtĩ jé. Kỹ ãjag tóg ag to vãsãn ke mũ, ferro tỹ ag mrãnmrãn kỹ, ẽg tỹ go'or tỹ kukrũ há gãm mũ ẽn ri ke.
Tar ãjag tóg nỹtĩnh mũ, kỹ sóg ãjag mỹ krĩg mág nĩm ke mũ gé,” he tóg, hem nĩ, ag mỹ, vẽnh rán ki,” he tóg, ũ tỹ tỹ ẽprã ke nĩ ve ẽn ti.
“Ũ nĩgrẽg nỹtĩ ag tỹ tỹ jẽmẽ jé, Topẽ kuprĩg vĩ ti. Ũ tỹ inh ki ge kỹ nỹtĩ ag hã mỹ tóg tó tĩ, Topẽ kuprĩg ti,” he tóg, ũ tỹ tỹ ẽprã ke nĩ ve ẽn ti. Ti tỹ ẽmã tỹ Tiatira tá ke ag mỹ vẽnh vĩ jẽnẽg mũn hã vẽ.
Kỹ tóg: “ũ tỹ ẽmã tỹ Sardes tá inh ki ge kỹ nỹtĩ ag ki rĩr mũ ẽn mỹ tag rán nĩ, ha mẽ,” he mũ gé. “Ũ tỹ ã mỹ vẽnh vĩ jẽnẽg mũ vỹ Topẽ kuprĩg tỹ 7 (ke) tỹ jagrẽ nĩ, kỹ tóg krĩg tỹ 7 (ke) génh kỹ jẽ nĩ gé, hem nĩ iso,” he tóg. “Ãjag tỹ nén han mũ ki kanhró sóg nĩ. Vẽnh kar vỹ ãjag to: “há ag nỹtĩ, tar ag nỹtĩ,” he tĩ. Hã ra ãjag tóg iso krój nỹtĩ. Hã kỹ ãjag tóg ũn kãgter mũ ri ke nỹtĩ.
Nũr tovãnh nĩ. Tar nỹtĩm nĩ. Ke tũ nĩ mũ ra ãjag tóg kãgter pẽ han kãn ke mũ. Ãjag jykre tugnỹm inh. Hã ra tóg há tũ nĩ ver. Topẽ vỹ ãjag tỹ nén han mũ to há tũ nĩ ver.
Vẽnh vĩ sér mẽ ãjag mỹr. Kỹ to jykrén há han nĩ. To tar nỹtĩm nĩ. To vãsãn nĩ. Ãjag nũgnũr kỹ sóg ãjag krĩg mỹ jun ke mũ. Ũ tỹ ẽg tỹ nén péju tĩ tỹ ẽg nũr krĩg mỹ jun ẽn ri ke han jé sóg ke mũ. Inh jun ke kurã ki kagtĩg ãjag tóg nỹtĩ mỹr.
Ãjag kã mĩ ũ ag tóg hã ra vẽnh kavénh ja tũ nĩ, Sardes tá. Tag ag vỹ kur kupri ẽn rĩnh ke mũ. Inh mré ag nỹtĩnh ke mũ.
Ũ tỹ isovãnh tũ ẽn ag vỹ kur kupri ẽn rĩnh kãn ke mũ. Ag jigji kykũnh ke tũ inh nĩ, inh livro ki. Ũn rĩnrĩr ke mũ ag jygji vỹ ki ránrán kỹ nỹtĩ. Ẽn ag jigji tó jé sóg ke mũ, inh panh mỹ, ti tỹ jẽgnẽ jafã kar ag mỹ ke gé, he tóg, hem nĩ, vẽnh rán ki,” he tóg, inh mỹ, ũ tỹ tỹ ẽprã ke nĩ ve ẽn ti.
“Ũ nĩgrẽg nỹtĩ ag tỹ tỹ jẽmẽ jé, Topẽ kuprĩg vĩ ti. Ũ tỹ inh ki ge kỹ nỹtĩ ag hã mỹ tóg tónh ke mũ, Topẽ kuprĩg ti,” he tóg, ũ tỹ tỹ ẽprã ke nĩ ve ẽn ti. Ti tỹ ẽmã tỹ Sardes tá ke ag mỹ vẽnh vĩ jẽnẽg mũn hã vẽ.
Kỹ tóg: “ũ tỹ ẽmã tỹ Filadélfia tá inh ki ge kỹ nỹtĩ ag ki rĩr mũ ẽn mỹ tag rán nĩ, ha mẽ,” he mũ gé. “Ũ tỹ ã mỹ vẽnh vĩ jẽnẽg mũ vỹ Davi tỹ jãnkã nón jafã vyn kỹ jẽ nĩ, chave ẽn ti, hem nĩ. Ti tỹ jãnkã ũ nón kỹ ũ tóg nĩfénh mãn ke tũ nĩ. Kỹ ti tỹ jãnkã ũ nĩfénh kỹ ũ tóg nón mãn ke tũ nĩ gé, hem nĩ, iso,” he tóg.
“Ãjag tỹ nén han mũ ki kanhró sóg nĩ. Tỹ nén mág tũ ãjag nỹtĩ. Hã ra ãjag tóg isỹ ãjag mỹ nén tó mũ ẽn ki króm kỹ nỹtĩgtĩ. Isovãnh ja tũ ãjag tóg nĩgtĩ. Ãjag mỹ sóg ẽg tỹ jãnkã nón ẽn ri ke han. Kỹ ũ tỹ ãjag jo nĩfénh ke tóg tũ tĩ.
Ha mẽ, sỹ nén tónh ke ti. Ãjag mỹ sóg ũ ag jẽgnẽnh mũ, Satanás mré ke ũ ag. Ón kỹ ag tóg: “Judeu vỹ tỹ ẽg nỹtĩ,” henh ke mũ. Kỹ ag tóg ãjag krẽm mũgmũg kenh ke mũ, ãjag mỹ: “ẽg kãfór ãjag tóg nỹtĩ,” hen kỹ, ha vem nĩ. Ãjag to há tãvĩ sóg nĩ. Hã kỹ ãjag kato vãsãnsãn mũ ag vỹ tag venh ke mũ, ha vem nĩ.
Inh vĩ ki króm ãjag tóg mũ mỹr, sỹ ãjag mỹ: “isovãnh tũg nĩ,” hen kỹ. Hã kỹ sóg ãjag jy nĩgãn ke mũ, ga kri ke kar ag tỹ nén ũ jagy venh ke kurã ẽn kã. Ti jagy tãvĩ ve jé ag tóg ke mũ, isỹ ag jykre tugnỹm kỹ.
Kãnhmar inh kãtĩg ke mũ. Ãjag tỹ inh ki ge kỹ nỹtĩ tag tovãnh tũg nĩ. Ke tũ nĩ mũ ra ũ ag tóg ãjag nỹtĩg ja ki nỹtĩn kỹ nén tỹ ãjag mỹ sér tĩnh ke mũ ẽn venh ke mũ, inhhã.
Ũ tỹ isovãnh tũ ẽn ag tỹ sóg ĩn nũna ri ke han ke mũ, kanhkã tá. Tá ag pa mãn ke tũ nĩ. Ag kri sóg Topẽ jiji rán ke mũ gé, Topẽ jamã jiji ti ke gé. Ẽmã tỹ Jerusalém tãg to ken hã vẽ. Kanhkã tá tóg kãtérenh ke mũ. Kar kỹ sóg ag kri ijiji tãg rán ke mũ gé, he tóg, hem nĩ, vẽnh rán ki,” he tóg inh mỹ, ũ tỹ tỹ ẽprã ke nĩ ve ẽn ti.
“Ũ nĩgrẽg nỹtĩ ag tỹ tỹ jẽmẽ jé, Topẽ kuprĩg vĩ ti. Ũ tỹ inh ki ge kỹ nỹtĩ ag hã mỹ tóg tónh ke mũ, Topẽ kuprĩg ti,“ he tóg, ũ tỹ tỹ ẽprã ke nĩ ve ẽn ti. Ti tỹ ẽmã tỹ Filadélfia tá ke ag mỹ vẽnh vĩ jẽnẽg mũn hã vẽ.
Kỹ tóg: “ũ tỹ ẽmã tỹ Laodicéia tá inh ki ge kỹ nỹtĩ ag ki rĩr mũ ẽn mỹ tag rán nĩ, ha mẽ,” he mũ gé. “Ũ tỹ ã mỹ vẽnh vĩ jẽnẽg mũ jijin hã vỹ: “ki hã tó tĩn hã vẽ,” he mũ, hem nĩ,” he tóg. “Ti hã tugrĩn Topẽ tóg nén ũ kar han ja nĩgtĩ, hem nĩ iso,” he tóg.
“Ãjag tỹ nén han mũ ki kanhró sóg nĩ. Ãjag pijé goj rỹ jagy ri ke nỹtĩ'. Kỹ ãjag pijé goj kusa ri ke nỹtĩ gé'. Ãjag tỹ goj rỹ jagy ẽn ri ke nỹtĩ ran há tĩnh mũ vẽ. Ãjag tỹ goj kusa ẽn ri ke nỹtĩ ran há tĩnh mũ gé vẽ vẽ.
Hã ra ãjag tóg goj rỹ mẽ ri ke nỹtĩ, ãjag tỹ iso krój nỹtĩn kỹ. Hã kỹ sóg ãjag vãm sór mũ. Ẽg tỹ goj rỹ mẽ pra kỹ kujẽn ẽn ri ke han jé sóg ke mũ, ãjag tỹ, ha vem nĩ.
Vẽso ãjag tóg: “riko ẽg nỹtĩ, há ẽg nỹtĩ, nén ũ tóg ẽg mỹ tũ' he tũ pẽ nĩ,” he tĩ. Hã tũ tó ãjag tóg tĩ. Jagtar ãjag tóg nỹtĩ, mỹr, ha mẽ. Tỹ nén tũ ãjag tóg nỹtĩ. Jykre kórég ãjag tóg nỹtĩ. Kur tũ ãjag tóg nỹtĩ. Kyvó ãjag tóg nỹtĩ. Hã ra ãjag tóg ki kagtĩg nỹtĩ, ãjag kórég nỹtĩ tag ki.
Hã kỹ sóg ãjag mỹ: “inh ki ouro há ẽn mãn kãmũ jẽg,” he sór mũ, “ãjag tỹ riko nỹtĩ jé. Kur kupri kajãm nĩ, ãjag tỹ kator nỹtĩ tũ nĩ jé, ãjag mỹ'ãg tũ nĩ jé. Vẽnh kagta kajãm nĩ, ãjag kanẽ mỹ, ãjag tỹ ve há han mãn jé.
Isỹ ũ to há nĩ ẽn mỹ sóg vĩ tar han tĩ, ti kanhrãn jé. Vẽso jykrén kỹ ãjag jykre kórég tovãnh nĩ.
Mẽ há han nĩ, sỹ ãjag mỹ nén tó mũ tag. Re tá inh jẽ nĩ, jãnkã tá, kỹ sóg tỹ tórón' tórón' ke mũ. Ũ tỹ inh vĩ mẽg mũ mỹ tóg há tĩ. Kỹ tóg inh mỹ nón ke mũ, jãnkã ti. Kỹ sóg ti ĩn kã ra rãnh ke mũ. Kỹ sóg ti mré jẽn ke mũ. Kỹ tóg inh mré jẽn ke mũ gé, ha mẽ.
Ũ tỹ isovãnh tũ ẽn mỹ sóg: “inh mré nĩ,” he sór mũ. Kỹ tóg inh ri ke tỹ ũn mág nĩnh ke mũ. Inh panh mré sóg tỹ ũn mág nĩ ha, isỹ ti tovãnh ja tũ nĩn kỹ. Kỹ tóg tá inh mré nĩnh ke mũ gé,” he tóg, hem nĩ, vẽnh rán ki,” he tóg, ũ tỹ tỹ ẽprã ke nĩ ve ẽn ti.
“Ũ nĩgrẽg nỹtĩ ag tỹ tỹ jẽmẽ jé, Topẽ kuprĩg vĩ ti. Ũ tỹ inh ki ge kỹ nỹtĩ ag hã mỹ tóg tónh ke mũ,” he tóg, ũ tỹ tỹ ẽprã ke nĩ ve ẽn ti. Ti tỹ ẽmã tỹ Laodicéia tá ke ag mỹ vẽnh vĩ jẽnẽg mũn hã vẽ.
Kỹ sóg kynhmỹ ẽvãnh, kỹ sóg kanhkã jãnkã vé. Hã ra tóg nor kỹ jẽ nĩ. Kỹ sóg vẽnh vĩ ẽn mẽ mãn, vẽnh vĩ tỹ trombeta kyr ri ke ẽn. Kỹ tóg inh mỹ: “ha kãtãpry,” he mũ. “Ã mỹ sóg ven sór mũ, ãjag tỹ kar kỹ nén venh ke mũ ti,” he tóg, vẽnh vĩ ti.
Kỹ vãhã Topẽ kuprĩg tóg inh krĩn mũ. Kỹ sóg nén nẽ vég mũ. Kanhkã tá tóg nĩgja sĩnvĩ kri nĩ nĩ.
Ti kakã tóg jẽngrẽ nĩ, pó sĩnvĩ tỹ jaspe mré sardônio jẽngrẽ ẽn ri ke. Nĩgja sĩnvĩ ẽn vỹ ta no jẽngrẽ ri ke jẽ gé, pó tỹ esmeralda jẽngrẽ ẽn ri ke.
Nĩgja sĩnvĩ ẽn pénĩn nĩgja sĩnvĩ ũ tóg nỹtĩ gé. 24 (ke) ti nỹtĩ. Nĩgja ẽn kri kófa ag tóg nĩgnĩ kỹ nỹtĩ, kófa tỹ 24 (ke) ag. Kur kupri rĩnh kỹ ag tóg nỹtĩ. Ouro tỹ krĩ tógfĩn jafã rĩnh kỹ ag tóg nỹtĩ gé.
Nĩgja sĩnvĩ ẽn tá ta tỹ kómkóm ke ri ke ẽn tóg vẽnh ven mũ. Kỹ ta tỹ tỹrỹr he ri ke ẽn tóg mẽ há tĩ gé, vẽnh vĩ ke gé. Ti jo pĩ jónhkó gru tỹ 7 (ke) tóg nỹtĩ gé. Topẽ kuprĩg to ken hã vẽ, hã vỹ: pĩ jónhkó gru tỹ 7 (ke), he mũ.
Nĩgja sĩnvĩ kakãm nén ũ tóg nỹ nĩ, tỹ tóg vidro tỹ goj nĩ ve nĩ, goj jãpri, goj kókov pẽ. Kỹ nĩgja sĩnvĩ ẽn pénĩn ũ ag tóg nỹtĩ, ũ tỹ 4 (ke) ag. Ag kakã ki ag tóg kanẽ e nỹtĩ, kar kỹ ag pãnĩ tá ke gé.
Ag kã mĩ ũ tóg mĩg ve ri ke nĩ. Kỹ ũ tóg monh ve ri ke nĩ gé. Kỹ ũ tóg ẽg kakã ve ri ke nĩ. Jãvo ũ tóg kónhkó mág tẽ tĩ ve ri ke nĩ.
Ag kar vỹ fẽr tỹ 6 (ke) nỹtĩ. Kỹ ag tóg ag fẽr ven ja ki kanẽ e nỹtĩ gé. Kurã mré kuty ki ag tóg jãn tĩ. Jãn to krónh ke vãnh ag tóg nỹtĩ. Ag jãn hã vẽ, ha mẽ: “ũn mág', mág', mág' vỹ tỹ ti nĩ, ẽg jóg tỹ Topẽ ti, ũ tỹ nén kar han ki kanhró nĩ ẽn ti. Vãsỹ tóg nĩ ja nĩgtĩ. Kỹ tóg ũri nĩ gé. Kỹ tóg kãtĩg ke mũ gé,” he ag tóg tĩ, nén nẽ tỹ 4 (ke) ẽn ag.
Topẽ tỹ tỹ ũn mág nĩ ẽn hã tỹ ag tóg jãn tĩ. Ti mỹ vĩ há han ag tóg tĩ. Ti mỹ ag tóg: “nén kar hynhan há ã tóg nĩ,” he tĩ, ũ tỹ nĩgja sĩnvĩ kri nĩ mũ ẽn mỹ.
Ag tỹ ti mỹ jãn kỹ kófa tỹ 24 (ke) ẽn ag vỹ mũgmũg ke tĩ, ũ tỹ nĩgja sĩnvĩ kri nĩ ẽn krẽm. Kỹ ag tóg ti mỹ: “Topẽ vỹ tỹ ã nĩ,” he tĩ, ũn rĩr nĩ ẽn mỹ. Ti rĩr nĩ vỹ tũ' henh ke tũ pẽ nĩ. Kỹ ag tóg ag krĩ tógfĩ ẽn vin tĩ, nĩgja sĩnvĩ ẽn krẽm.
Ti mỹ ag tóg: “ẽg Senhor vỹ tỹ ã nĩ,” he mũ. “Topẽ vỹ tỹ ã nĩ. Nén ũ kar to jykrén kỹ ã tóg hynhan ja nĩgtĩ, hã kỹ tóg ki nỹtĩ, ã tỹ nén hynhan mũ kar ẽn ti. Kỹ vẽnh kar vỹ ã mỹ vĩ há han ke mũ, ã to: “ũn mág vỹ tỹ ti nĩ,” hen kỹ,” he ag tóg, kófa ag, ũ tỹ nĩgja sĩnvĩ kri nĩ ẽn mỹ.
Kỹ sóg livro vég mũ. Livro ẽn vỹ grĩn kỹ nỹ. Ũ tỹ nĩgja sĩnvĩ kri nĩ ẽn vỹ livro ẽn mãn kỹ nĩ nĩ, ti pẽgja tỹ. Kã tá tóg rán kỹ nĩ, ti ven ja tá ke gé. Tógfĩn kỹ tóg nĩ nĩ, livro ti. Tógfĩn ja tỹ 7 (ke) tóg nĩ.
Kỹ sóg Topẽ tỹ jẽnẽ jafã éhé tãvĩ vég mũ gé. Vĩ tóg mũ, jamã há ra, kỹ tóg: “ũ nỹ hỹn ti tógfĩ kavãn mũ?“ he mũ.
Hã ra ag tóg vég tũ nĩ, kanhkã tá, ẽprã, vẽnh kuprĩg ag kã mĩ ke gé. Kỹ ũ tỹ livro kavãn ke tóg tũ tĩ, ti rá ve jé.
Kỹ sóg fỹ mũ. Inh mỹ tóg e tĩ, ũ tỹ livro kavãn ke tũ tĩn kỹ.
Kỹ kófa ag kã ũ tóg inh mỹ: “fỹ tũg ra,” he mũ. “ Davi krẽ'krẽ ag kã ũn pir ẽn tóg mĩg tar ri ke nĩ. Kỹ tóg vẽnh kar tỹ hẽn ri ke ja nĩ. Ẽn vỹ ti tógfĩ tỹ 7 (ke) ẽn kygvãn ki kanhró nĩ. Kỹ tóg livro ki rá ẽn venh ke mũ,” he tóg inh mỹ.
Kỹ sóg nĩgja sĩnvĩ ẽn jo cordeiro vég mũ, mé krẽ ẽn ti. Nén nẽ tỹ 4 (ke) ag vỹ ti pénĩn nỹtĩ, kófa ag ke gé. Kỹ tóg tỹ ag tỹ tãnh kỹ rĩr mãn ẽn ri ke jẽ. Nĩka tỹ 7 (ke) ti jẽ, kanẽ tỹ 7 (ke) ke gé. Topẽ kuprĩg to ken hã vẽ, hã vỹ: nĩka tỹ 7 (ke) mré kanẽ tỹ 7 (ke), he mũ. Topẽ vỹ ti jẽnẽ ja nĩ, ti tỹ ga kar mĩ tĩg jé.
Kỹ cordeiro ẽn vỹ ũ tỹ nĩgja sĩnvĩ kri nĩ ẽn tá jun mũ. Kỹ tóg ti ki livro ẽn mãg mũ, ũ tỹ ti pẽgja tỹ livro mãn kỹ nĩ ẽn ti ki.
Kỹ nén nẽ tỹ 4 (ke) ẽn ag vỹ mũgmũg ke kãn mũ, kófa tỹ 24 (ke) ag ke gé. Cordeiro ẽn krẽm ag tóg mũgmũg ke kãn mũ sir. Kófa ag vỹ vãkyn jafã tỹ harpa génh kỹ nỹtĩ, pénky tỹ ouro génh kỹ ke gé. Pénky ẽn kã ki tóg fór nĩ, pũn kỹ ger há han jafã ẽn tỹ, hã vỹ: ẽg tỹ Topẽ mré vẽmén tĩ, he mũ.
Cordeiro ẽn mỹ ag tóg jãn mũ. Jesus jé tag tó ag tóg mũ, ha mẽ. “Ã hã ne livro mãn kỹ ti tógfĩ kygvãg mũ ha'. Ã tén ja ag tóg nĩ, kỹ ã tóg ter kỹ ẽprã ke ag kygjãm, Topẽ mỹ, vẽnh vĩ kar tó tĩ ag kã mĩ, nação kar ag kã mĩ. Povo kar ag kã mĩ ã tóg ũ ag kygjãm ja nĩgtĩ.
Ã tỹ ũn kygjãm mũ ag mỹ ã tóg vẽnh rãnhrãj nĩm ja nĩ gé, ag tỹ ã mỹ ã tũ ki rĩr jé, ag tỹ tỹ Topẽ mỹ rãnhrãj tĩ nỹtĩ jé. Kỹ ag tóg ẽprã ke ag kri tỹ ũn mág nỹtĩnh mũ,” he ag tóg, kófa ag, jãnjãn kỹ.
Kỹ sóg Topẽ tỹ jẽgnẽ jafã tỹ hẽn ri ke vég mũ gé, mil tỹ hẽn ri ke. Nĩgja sĩnvĩ ẽn jo ag tóg nỹtĩ, nén nẽ tỹ 4 (ke) ẽn ag mré, kófa ag mré ke gé.
Jãnjãn kãn ag tóg mũ gé, jamã há ra. Kỹ ag tóg: “cordeiro tag tén ja ag tóg nĩ. Hã kỹ tóg ũri tỹ ũn mág jẽ,” he mũ. “Tỹ tóg vẽnh kar kri ũn mág jẽ ha. Riko tóg jẽ ha. Ki kanhró tóg jẽ ha. Tar tóg jẽ ha. Vẽnh kar vỹ ti mỹ vĩ há han mũ ha,” he ag tóg, Topẽ tỹ jẽgnẽ jafã ag.
Kỹ vãhã kanhkã tãn kar ag vỹ jãnjãn mũ, jamã há ra, ẽprã ke kar ag ke gé, vẽnh kuprĩg kar ag ke gé, goj ki ke kar ag ke gé. Kỹ ag tóg: “ũ tỹ nĩgja sĩnvĩ kri nĩ ẽn mỹ ẽg tóg vĩ há han ke mũ ha, cordeiro ẽn mỹ ke gé,” he mũ. “Ag pir mỹ ag tóg tỹ ũn mág nỹtĩ. Vẽnh kar kri ke vỹ tỹ ag nỹtĩ. Kỹ ag tóg tũ' henh ke tũ pẽ nĩ,” he ag tóg mũ sir, vẽnh kar pẽ ẽn ag.
Kỹ nén nẽ tỹ 4 (ke) ẽn ag vỹ tóg vĩ mũ gé sir. “Hã vẽ,” he ag tóg mũ. Kỹ kófa ag tóg mũgmũg ke kãn mũ sir, “Topẽ vỹ tỹ ã nĩ,” hen kỹ.
Kỹ sóg cordeiro tỹ ti tógfĩ ve kavãn vég mũ sir, ti tógfĩ tỹ 7 (ke) ẽn ag kã ũn ve ẽn ti. Kỹ sóg nén nẽ tỹ 4 (ke) ag kã ũ vĩ mẽg mũ gé sir. Ti vĩ vỹ ta tỹ tỹrỹr he ri ke nĩ. “Tág',” he tóg.
Kỹ sóg vẽsỹjãm ẽvãnh kỹ kãvãru kupri vég mũ. Ũ tỹ kri nĩ vỹ vyj vyn kỹ nĩ nĩ. Ti mỹ ag tóg krĩ tógfĩ jun mũ, ti tỹ tỹ ẽprã ke kar kri ke jẽn kỹ.
Kỹ cordeiro vỹ ti tógfĩ ũ kavãg mũ gé. Ti tógfĩ régre tá krỹg vẽ sir. Kỹ nén nẽ ag kã mĩ ũ tóg: “tág',” he mũ gé.
Kỹ kãvãru kusũg vỹ jun mũ. Ũ tỹ kri nĩ ẽn mỹ ag tóg rógro téj jun mũ, ti tỹ ẽprã ke ag tỹ jagnẽ kato vãsãnsãn han jé, ẽprã ke ag tỹ jagnẽ kãgtén jé sir.
Kỹ cordeiro ẽn tóg ti tógfĩ ũ kavãg mũ gé. Ti tógfĩ tãgtũ tá krỹg vẽ sir. Kỹ nén nẽ ag kã mĩ ũ tóg: “tág',” he mũ gé. Kỹ sóg vẽsỹjãm ẽvãnh kỹ kãvãru sá vég mũ sir. Ũ tỹ kri nĩ ẽn vỹ ẽg tỹ nén ũ kar kufyg jafã mãn kỹ nĩ nĩ, ẽg tỹ nén ũ kar kãmun jafã ti.
Kỹ sóg nén nẽ tỹ 4 (ke) ẽn ag kã ũ vĩ mẽg mũ gé, kỹ tóg: “trigo tỹ quilo pir mãn jé ag tóg ke mũ ha, por dia kaja to,” he mũ, kỹ tóg kaja e tĩ. “Ke tũ nĩn kỹ ag tóg cevada tỹ quilo tãgtũ mãn ke mũ, por dia kaja ẽn to, (kỹ tóg kaja e tĩ gé). Azeite vóg tũg nĩ hã ra, vinho vóg tũg nĩ gé, kaja si ẽn to ti fón nĩ,” he tóg mũ, vẽnh vĩ ti.
Kỹ cordeiro ẽn tóg ti tógfĩ ũ kavãg mũ gé. Ti tógfĩ tỹ 4 (ke) tá krỹg vẽ sir. Kỹ nén nẽ ag kã mĩ ũ tóg: “tág',” he mũ gé.
Kỹ sóg kãvãru ũ vég mũ. Hã ra tóg vẽser jógtánh ẽn ri ke nĩ. Ũ tỹ kri nĩ ẽn tóg ẽg tén tĩ. Kỹ vẽnh kuprĩg ag vỹ ti nón kãmũ mũ gé. Ag tỹ ẽprã ke ag vẽnh kãpóv tỹ 4 (ke) ag kã ti vẽnh kãpóv pir ag kãgtén ke vẽ, rógro tỹ, ag kókĩr tỹ ke gé, vẽnh kaga tỹ ke gé, mĩg tỹ ke gé.
Kỹ cordeiro vỹ ti tógfĩ ũ kavãg mũ gé. Ti tógfĩ tỹ 5 (ke) tá krỹg vẽ sir. Kỹ sóg nĩgja sĩnvĩ ẽn krẽm ẽvãnh kỹ, ag tỹ Topẽ vĩ tugrĩn ũn kãgtén mũ ag kar kuprĩg vigvég mũ. Topẽ vĩ tó to krónh ke ja tũ ag tóg nĩ. Hã kỹ ag tóg ag kãgtén ja nĩgtĩ, ũ tỹ ag vĩ jẽmẽ sór ja tũ ẽn ag.
Ẽn ag vỹ jamã há ra: “Senhor',” he mũ. “Ũn mág vỹ tỹ ã nĩ. Ã tỹ nén tó mũ ẽn han ã tóg tĩ. Ã mỹ kãnhmar ẽprã ke ag jykre tugnỹm sór tũ, ã tỹ ag vóg kónãn jé, ag tỹ ẽg kãgtén ja tag tugrĩn?“ he ag tóg mũ.
Kỹ tóg ag mỹ kur kupri junjun kỹ ag mỹ: “toreg ver',” he mũ. “Ũ ag tóg nỹtĩ gé, ag tỹ ũn kãgtén ke mũ ũ ag, ãjag mré ke ũ ag. Topẽ vỹ ag nĩgkré, kỹ tóg ki kanhró nĩ, ag tỹ ũ tỹ hẽn ri ke kãgtén ke mũn ki. Ag tỹ ãjag mré ke ẽn ag kãgtén kãn kar kỹ tóg ag jykre tugnỹm kãn ke mũ, ha vem nĩ,” he tóg, ag tỹ ũn kãgtén mũ ẽn ag mỹ.
Kỹ sóg cordeiro ve mãn mũ. Kỹ tóg livro tógfĩ ũ kavãg mũ gé. Ti tógfĩ tỹ 6 (ke) tá krỹg vẽ sir. Kỹ ga tóg jũrũn ke mũ. Rã vỹ kuty' he mũ, kur sá kuty ẽn ri ke. Kysã vỹ kusũg' he mũ gé.
Kỹ krĩg vỹ vár kãn mũ gé. Kejẽn kãka tóg ka tỹ vyryn vyryn ke tĩ. kỹ ti kanẽ tóg vár kãn tĩ, ti tánh ra. Ge ti nĩnh mũ, krĩg vár kãn ke mũ tag ti.
Kỹ kanhkã vỹ tũ' he mũ gé. Ẽg tỹ livro grĩn ẽn ri ke ti nĩ, kanhkã tũg ti. Pãnónh vỹ tũg kãn mũ gé, goj vãso kar ke gé.
Ẽprã ke ag vỹ pãnónh nor krẽm vẽnh pigjunh mũ, pãró vãso krẽm, pã'i ag, vẽnh kar kri ke ag, ag pã'i ag mré hã, ũn riko ag mré hã, ũn tar ag mré hã, ũn camarada ag mré hã, ag patrão ag mré hã, ẽprã ke kar ag mỹr, ha mẽ.
Kỹ ag tóg pãnónh mỹ vĩ mũ, pãró mỹ ke gé. “Ha ẽg kri vár. Ha ẽg kri tỹ tam ké. Ha ẽg pigju. Cordeiro ẽn vỹ ẽg to jũ mũ. Kỹ ũ tỹ nĩgja sĩnvĩ kri nĩ ẽn vỹ ẽg ki ẽvãnh mũ. Ag jo ẽg pigju,” he ag tóg mũ, ón kỹ, ẽprã ke kar ag, pãnónh kar mỹ.
“Ag tỹ ẽg to jũnh ke vẽ. Pétẽm ti huri, kurã kórég tag ti. Krenkren ke tũ ẽg tóg nĩ,” he ag tóg mũ, ẽprã ke kar ag, cordeiro ẽn jũ kamẽg kỹ.
Kỹ sóg ga fyr mĩ ẽvãnh kỹ Topẽ tỹ jẽgnẽ jafã tỹ 4 (ke) ag vigvég mũ. Ga péno tỹ 4 (ke) ki ag jẽgjẽg kỹ nỹtĩ. Kỹ ag tóg kãka tỹ 4 (ke) ag ki rĩr nỹtĩ gé, kãka tỹ hẽ kã tá mũ tũ nĩ jé. Kỹ kãka tóg tũ tĩ, ga kri, goj kri ke gé, ka kã mĩ ke gé.
Rã jur ja tá sóg Topẽ tỹ jẽnẽ jafã ũ kãtĩg vég mũ gé. Topẽ tỹ ẽg ránrán jafã ma tóg kãtĩ mũ. Kỹ tóg kanhkã ra tãpry mũ. Kỹ tóg Topẽ tỹ jẽgnẽ jafã tỹ 4 (ke) ẽn ag mỹ vĩ mũ. Topẽ vỹ ag mỹ: “ga mré goj kókén nĩ,” he ja nĩ, ũ tỹ 4 (ke) ẽn ag mỹ.
Kỹ ũ tỹ vẽnh rán jafã ma kãtĩ mũ ẽn tóg ag mỹ: “toreg ver',” he mũ. “Ga vóg tũg nĩ ver, goj ke gé, ka ke gé,” he tóg. “Ẽg tỹ ver Topẽ mỹ rãnhrãj tĩ ag ránrán sór vẽ, ag kakã ki,” he tóg, Topẽ tỹ jẽnẽ jafã ti, ũ tỹ 4 (ke) ẽn ag mỹ.
Kỹ tóg ag ránrán tĩ mũ. Ũ tỹ 140 mil (ke) ag hã vẽ, fag mré hã, ti tỹ Israel krẽ'krẽ ag kar kã mĩ ũn ránrán mũ ag. Ti número mẽ inh.
Judá krẽ tỹ 12 mil (ke) tóg rán kỹ nỹtĩ, Rubem krẽ tỹ 12 mil (ke) ke gé, Gade krẽ tỹ 12 mil (ke) ke gé,
Aser krẽ tỹ 12 mil (ke) ke gé, Naftali krẽ tỹ 12 mil (ke) ke gé, Manassés krẽ tỹ 12 mil (ke) ke gé,
Simeão krẽ tỹ 12 mil (ke) ke gé, Levi krẽ tỹ 12 mil (ke) ke gé, Issacar krẽ tỹ 12 mil (ke) ke gé,
Zebulom krẽ tỹ 12 mil (ke) ke gé, José krẽ tỹ 12 mil (ke) ke gé, Benjamim krẽ tỹ 12 mil (ke) ke gé. Ẽn ag ránrán kãn tóg mũ, Topẽ tỹ jẽnẽ jafã ti.
Tag pãte sóg ũn tỹ hẽn ri ke ag vigvég mũ. E tãvĩn ag nỹtĩ. Kỹ ũ tỹ ag nĩgkrén ke tóg tũ tĩ. Tỹ ag ẽprã ke ja nỹtĩ. Nação kar kã mĩ ke ũ ag vỹ tá nỹtĩ, povo kar kã mĩ ũ ag ke gé, vẽnh vĩ kar tó tĩ ag kã mĩ ũ ag ke gé. Kur kupri rĩnh kỹ ag tóg nỹtĩ. Nĩgja sĩnvĩ ẽn pénĩn ag tóg jẽgjẽg kỹ nỹtĩ, cordeiro rĩnve. Tãnh féj génh kỹ ag tóg nỹtĩ.
Ẽn ag vỹ jamã há ra: “Topẽ hã vỹ ẽg krenkren han mũ,” he mũ. “Ũ tỹ nĩgja sĩnvĩ kri nĩ ẽn vỹ ẽg krenkren han mũ, cordeiro ti ke gé,” he ag tóg mũ.
Topẽ tỹ jẽgnẽ jafã kar ag vỹ nĩgja sĩnvĩ ẽn pénĩn nỹtĩ gé, ũn e ẽn ag mré. Kófa ẽn ag pénĩn ag nỹtĩ, nén nẽ tỹ 4 (ke) ẽn ag pénĩn ke gé. Nĩgja sĩnvĩ ẽn krẽm mũgmũg ke kỹ ag tóg ũ tỹ kri nĩ ẽn mỹ: “Topẽ vỹ tỹ ã nĩ,” he mũ.
Kỹ ag tóg: “ha vé, vẽnh kar jé Topẽ hã mỹ vẽnh vĩ há tó,” he mũ. “Topẽ hã vỹ sĩnvĩ jẽ. Ti hã mỹ ẽg tóg vẽnh vĩ há tó tĩ. Tỹ tóg ũn mág jẽ, vẽnh kar kri, ũri. Hã vẽ,” he ag tóg mũ, Topẽ tỹ jẽgnẽ jafã ag.
Kỹ kófa ẽn ag kã ũ tóg inh mỹ: “ag tỹ hẽ ri ke nẽ hỹn, hã kỹ ag tóg kur kupri rĩnh kỹ nỹtĩ?“ he mũ.
Kỹ sóg ti mỹ: “inh pijé ki kanhró nĩ',” he mũ. “Ã hỹn tóg ki kanhró nĩ,” he sóg ti mỹ. Kỹ tóg inh mỹ: “nén ũ jagy mág pẽ ve ja ag tóg nĩ, cordeiro tugrĩn,” he mũ. “Ag vóg kónãn jagy han ag tóg. Ag kur kygfa ag, cordeiro kyvénh tỹ, kỹ tóg kupri nỹtĩ, ag kur ti.
Kỹ ag tóg Topẽ nĩgja sĩnvĩ pénĩn nỹtĩ. Ti rãnhrãj han ag tóg tĩ, kurã kar ki, kuty ki ke gé, ti ĩn krẽm. Ũ tỹ nĩgja sĩnvĩ kri nĩ ẽn vỹ ag jy nĩgãn mũ.
Ag pijé kókir mãn ke mũ'. Ag pijé og'og sór mãn mũ'. Rã vỹ ag pũn mãn ke tũ nĩ ha, nén ũ gru ke gé,
cordeiro tỹ ag ki rĩr kỹ, ũ tỹ nĩgja sĩnvĩ tá jẽ ẽn ti. Ag tatĩ tĩg jé tóg ke mũ, goj nĩhỹg ja ra. Goj tỹ ag rĩnrĩr han mũ ẽn ra tóg ag tatĩ tĩg ke mũ. Topẽ vỹ ag kygfỹ tỹ tũ' henh ke mũ,” he tóg inh mỹ, kófa ti, ũn e ẽn ag to.
Kỹ cordeiro vỹ livro tógfĩ tỹ ẽgno kavãg mũ. Ti tógfĩ tỹ 7 (ke) tá krỹg hã vẽ. Kỹ tóg katy' he mũ, kanhkã tá, meia hora ki.
Kỹ sóg Topẽ tỹ jẽgnẽ jafã tỹ 7 (ke) ag vég mũ. Ag mỹ ag tóg trombeta tỹ 7 (ke) junjun mũ. Topẽ nĩgja sĩnvĩ jo ag tóg nỹtĩ.
Kỹ Topẽ tỹ jẽnẽ jafã ũ tóg ouro tỹ pénky ma kãtĩ mũ, ẽg tỹ ki Topẽ mỹ ger há pũn jafã ẽn ti. Nĩgja sĩnvĩ ẽn to tóg jẽ mũ. Kỹ ag tóg ti mỹ ka jẽnjo ger há tỹ hẽn ri ke jun mũ, ti tỹ Topẽ mỹ pũn jé. Ẽprã ke tỹ Topẽ ki ge kỹ nỹtĩ kar ag tóg Topẽ mré vẽmén tĩ. Ag vĩ ja ẽn mré tóg ti ger há ẽn pũn sór mũ, Topẽ mỹ, Topẽ tỹ jẽnẽ jafã ti.
Kỹ tóg sir pũn mũ, Topẽ kato jẽ kỹ. Kỹ ti ger há ẽn tóg kynhmỹ tãpry mũ sir, Topẽ tũ ag tỹ ti mré vẽmén ja ẽn mré hã.
Kỹ Topẽ tỹ jẽnẽ jafã ẽn tóg pénky ẽn fãn mũ, pránh gru tỹ. Topẽ mỹ nén ũ kar pũn jafã tá tóg pránh gru ẽn mãg mũ. Kỹ tóg pénky kã kã nĩm kỹ ga kri fón mũ sir. Kỹ ta tóg kómkóm ke kỹ tỹrỹr he mũ, ga kri. Kỹ ga tóg jũrũn ke mũ gé sir.
Kỹ Topẽ tỹ jẽgnẽ jafã tỹ 7 (ke) ẽn ag tóg vẽnh kãn mũ sir, ag tỹ trombeta kynkyn jé.
Kỹ ũn ve tóg ti tũ kyn vén mũ. Kỹ nãfy tóg ẽprã ke ag kri vár mũ, pĩ mré hã, vẽnh kyvénh mré hã ke gé. Kỹ ga vẽnh kãpóv tãgtũ ag kã ti vẽnh kãpóv pir tóg kugpũr kãn mũ, ka mré hã. Re vỹ pũr kãn pẽ han mũ sir.
Kỹ Topẽ tỹ jẽgnẽ jafã tỹ 7 (ke) ẽn ag kã ũ tóg trombeta kyn mũ gé. Trombeta régre vẽ sir. Kỹ nén ũ tóg goj kafã tũ ki kutẽ mũ. Hã ra tóg tỹ pãnónh gru nĩ ve nĩ, pãnónh mág tãvĩ. Kỹ goj vẽnh kãpóv tãgtũ ag kã ti vẽnh kãpóv pir tóg vẽnh kyvénh ri ke nĩ.
Goj ga vẽnh kãpóv tãgtũ ag kã ti vẽnh kãpóv pir tóg kãgter kãn mũ gé. Goj kri mũ mũ ẽn, barco ẽn vẽnh kãpóv tãgtũ ag kã ti vẽnh kãpóv pir tóg tũ' he kãn mũ gé, pãnónh ẽn tugrĩn.
Kỹ Topẽ tỹ jẽgnẽ jafã tỹ 7 (ke) ẽn ag kã ũ tóg trombeta kyn mũ gé. Trombeta tãgtũ vẽ sir. Kỹ krĩg mág pẽ tóg kanhkã tá kãtére mũ. Hã ra tóg gru nĩ, pĩ gru ẽn ri ke. Kỹ tóg goj nĩhỹg vẽnh kãpóv tãgtũ ag kã ti vẽnh kãpóv pir kri kutẽ mũ.
Krĩg ẽn jijin hã vỹ: “fa,” he mũ. Kỹ goj ẽn tóg fa nĩ sir. Kỹ ẽprã ke tỹ hẽn ri ke ag vỹ kãgter mũ, goj kórég ẽn kron kỹ.
Kỹ Topẽ tỹ jẽgnẽ jafã tỹ 7 (ke) ẽn ag kã ũ tóg trombeta kyn mũ gé. Trombeta tỹ 4 (ke) vẽ sir. Kỹ nén ũ tóg rã kókég mũ. Kỹ jẽngrẽ tóg sĩ' he mũ, kysã jẽngrẽ ti ke gé, krĩg kar jẽngrẽ ti ke gé. Jẽngrẽ vẽnh kãpóv tãgtũ ag kã ũn pir tóg tũ' he mũ. Kỹ tóg kuty tãvĩ nỹ.
Kỹ sóg kónhkó mág vég mũ, ti tẽ tĩn kỹ, kynhmỹ. Ẽn vỹ jamã há ra prẽr mũ. “!..Jagy ti tĩnh mũ, jagy ti tĩnh mũ, ẽprã ke ag mỹ..! !..Topẽ tỹ jẽgnẽ jafã tãgtũ ũ ag vỹ ag tũ ti kynkyn ke mũ ha, kỹ tóg kórég tãvĩ nỹnh mũ ha,” he tóg mũ, kónhkó mág ti.
Kỹ Topẽ tỹ jẽgnẽ jafã tỹ 7 (ke) ẽn ag kã ũ tóg trombeta kyn mũ gé. Trombeta tỹ 5 (ke) vẽ sir. Kỹ sóg krĩg vég mũ. Kanhkã tá tóg kãtére ja nĩ, ẽprã. Kỹ ag tóg ti mỹ nũgme nón jafã fig mũ, chave ti, krĩg ẽn mỹ.
Kỹ tóg nón mũ sir, nũgme ti. Hã ra nĩja tóg tá tũm tũm ke mũ, nĩja tar pẽ. Kỹ rã tóg kuty' he mũ. Ga kri tóg kuty' he kãn mũ.
Nĩja ẽn kã tá tóg vãhã kãpa mũ, tỹ ópã tỹ hẽn ri ke nỹtĩ ve ti. Hã ra tóg pỹn kakrã tar ri ke nỹtĩ, tỹ ópã nỹtĩ ve ẽn ti.
Ti pijé re ko tĩ'. Ti pijé ka féj ko tĩ'. Ti pijé ẽkré ko tĩ gé'. Ti tỹ ẽprã ke ag mỹ vẽnh kaga han kãtĩg vẽ. Ẽprã ke ũ ag tóg tỹ Topẽ tỹ rágrá tũ nỹtĩ, ag kakã ki. Ẽn ag tỹ ag mỹ vẽnh kaga han hã jé ag tóg junjun mũ, tỹ ópã nỹtĩ ve ẽn ag.
Ag pijé ẽprã ke ag kãgtén mũ hã ra'. Kysã tỹ 5 (ke) ki ag tóg ẽprã ke ag mỹ vẽnh kaga nĩm mũ. Ag tỹ ag vóg kỹ tóg pỹn kakrã tỹ ẽg tugtãn ri ke nĩ, ti kaga ti.
Kỹ ẽprã ke ag tóg kãgter sór mũ, ti kaga jagy to. Hã ra ag tóg kãgter ke tũ nĩ, kysã tỹ 5 (ke) ẽn ki. Ag kãgter sór mũ ra ag tóg kãgter ke tũ pẽ nĩ.
Ópã ẽn tóg tỹ kãvãru ve nỹtĩ. Kãvãru tỹ vẽnh génh mũnh ke ri ke tóg nỹtĩ. Ouro tỹ ag tóg krĩ tógfĩ nỹtĩ. Ag kakã vỹ ẽg kakã ri ke nĩ.
Ag gãnh vỹ fag gãnh téj ri ke nĩ gé. Ag jã vỹ mĩg jã ri ke nĩ.
Ag fár tóg tỹ ferro tỹ camisa ri ke nĩ. Ag fẽr tỹ rãnhrãnh he tóg mẽ há tĩ. Kỹ tóg kãvãru tỹ hẽn ri ke tỹ karósa tỹ hẽn ri ke nỹgnỹn ri ke nĩ, ag tỹ vẽnh génh mũnh ken kỹ.
Ag my kã tóg jẽ, ag préj ti, pỹn kakrã préj ri ke ti. Ag my tỹ ag tóg ẽprã ke ag vóg kónãn tĩ, kysã tỹ 5 (ke) ki.
Ũ tỹ nũgme ki rĩr tĩ ẽn, ũ tỹ Topẽ tỹ jẽnẽ jafã ri ke nĩ ẽn vỹ tỹ ag pã'i mág nĩ, ópã ẽn ag pã'i mág. Hebreu ag vĩ ki ti jiji vỹ: Abadom, he mũ, kỹ tóg Grego ag vĩ ki: Apolião, he mũ, hã vỹ: nén ũ kar kókég tĩ, he mũ, ẽg vĩ ki.
Nén jagy ve ve inh huri. Sỹ nén jagy régre venh ke nẽ ha.
Kỹ Topẽ tỹ jẽgnẽ jafã tỹ 7 (ke) ẽn ag kã ũ tóg trombeta kyn mũ gé. Trombeta tỹ 6 (ke) vẽ sir. Kỹ sóg vẽnh vĩ mẽg mũ. Topẽ mỹ nén ũ pũn jafã tỹ ouro tá tóg mẽ há tĩ, vẽnh vĩ ti, mesa ẽn péno tỹ 4 (ke) ki.
Vẽnh vĩ ẽn tóg ũ tỹ kyn mũ ẽn mỹ: “Topẽ tỹ jẽgnẽ jafã tỹ 4 (ke) ẽn kygvãn tĩg,” he mũ. “Ũ tỹ goj mág tỹ Eufrates tá sigse kỹ nỹtĩ ẽn ag kygvãn tĩg,” he tóg.
Kỹ tóg ũ tỹ 4 (ke) ẽn ag kygvãn tĩ mũ. Tá ag tóg jãvãnh nỹtĩ ja nĩgtĩ, ag tỹ ẽprã ke tỹ hẽn ri ke ag kãgtén jé. Topẽ vỹ ag mỹ ag tỹ kurã ki ag kãgtén ke mũ ẽn nĩm ja nĩ. Ẽprã ke vẽnh kãpóv tãgtũ ag kã ũn pir ag kãgtén kãn jé ag tóg ke mũ, Topẽ tỹ jẽgnẽ jafã tỹ 4 (ke) ẽn ag.
Ag krẽm soldado ag número mẽ inh, ũ tỹ kãvãru kri mũgtĩ ag. 200 mil (ke) ag nỹtĩ, ag krẽm soldado ag.
Kỹ sóg ag vég mũ, soldado tỹ kãvãru kri mũ mũ ag. Ferro tỹ ag camisa nỹtĩ. Kỹ ũ ag tóg kusũg nỹtĩ, pĩ kusũg ri ke. Ũ ag tóg tánh nỹtĩ. Ũ ag tóg mãréro nỹtĩ. Kãvãru krĩ vỹ mĩg krĩ ri ke nỹtĩ. Ag jẽnkã tá pĩ gru tóg kãkutẽ mũ, nĩja ke gé.
Tag tỹ ag tóg ẽprã ke ag kãgtén ke mũ, pĩ tỹ, nĩja tỹ, kãvãru ag.
Nén tỹ kãvãru jẽnkã tá kãkutẽ mũ ẽn vỹ ẽprã ke ag kãgtén ke mũ. Kãvãru ẽn my vỹ tóg tỹ pỹn ve nĩ, pỹn krĩ. Ẽn tỹ ag tóg ẽprã ke ag kókén ke mũ gé.
Ẽprã ke ũ ag tóg hã ra krenkren ke mũ ver. Ag kãgtén kãn ke tũ ag tóg nĩ ver. Kỹ ũn krenkren mũ ag pijé Nén-Kórég ag tovãnh mũ'. Vẽnh kãgrá tovãnh tũ ag nỹtĩ, pó tỹ vẽnh kãgrá ẽn, ka tỹ vẽnh kãgrá ẽn ke gé. Ver ag tóg tag kar to: “Topẽ vỹ tỹ ti nĩ,” he tĩ gé. Ag tỹ vẽsóg ki vẽnh kãgrá hynhan mũ ra tóg ag mỹ tỹ Topẽ nĩ ve nĩ, ti kanẽ tũ ra, ti nĩgrẽg nor tũ ra, ti tĩg vãnh hã ra.
Ag pijé ag jykre tovãnh sór mũ', ẽprã ke krenkren mũ ẽn ag. Jagnẽ kãgtén ag tóg mũgtĩ. Kujá jykre han ag tóg mũgtĩ. Ag prũ tũ fag mré ag tóg nỹgnỹ mũgtĩ. Fag mén tũ ag mré fag tóg nỹgnỹ mũgtĩ gé. Jagnẽ tỹ nén ũ pigju ag tóg mũgtĩ gé, ẽprã ke ag.
Kỹ sóg Topẽ tỹ jẽnẽ jafã tar ũ vég mũ. Kanhkã tá tóg kãtére mũ. Kanhkã góg vỹ ti kri rũm ke kỹ nỹ nĩ. Ti krĩ kri ta no tóg vẽnh ven mũ. Ti kakã vỹ rã ri ke nĩ. Ti fa vỹ pĩ gru ri ke nỹtĩ.
Livro sĩ tỹ tóg jén ke kỹ mãn kỹ jẽ nĩ. Ti pẽgja tỹ tóg goj kafã tũ sãn mũ. Kỹ tóg ti jakãnh tỹ ga sãn mũ.
Prẽr tóg mũ sir, jamã há ra. Kỹ tóg tỹ mĩg kyr mẽ tĩ, ti prẽr ti. Kỹ ta tỹ tỹrỹr he tỹ 7 (ke) vỹ ti vĩ kafãn mũ, jamã há ra.
Kỹ sóg ta tỹ tỹrỹr he mũ ẽn vĩ rán sór mũ. Hã ra ũ tỹ kanhkã tá vĩ mũ tóg inh mỹ: “rán tũg nĩ,” he mũ. “Ta tỹ tỹrỹr he mũ ẽn vĩ tó sór tũg nĩ, ũ mỹ,” he tóg.
Kỹ Topẽ tỹ jẽnẽ jafã ẽn, ũ tỹ goj mré ga kri jẽ mũ ẽn tóg ti nĩgé tỹ kanhkã ki ven mũ, ti pẽgja tỹ.
Kỹ tóg: “sỹ ki hã tónh ke vẽ,” he mũ. “Topẽ vỹ ki kanhró nĩ,” he tóg. “Ũn rĩr nĩ ẽn vỹ ki kanhró nĩ, ũn ter vãnh ẽn. Ũ tỹ kanhkã mré, ga han mũ ẽn vỹ ki kanhró nĩ, ũ tỹ goj han mũ ẽn ti, ũ tỹ ũn rĩnrĩr nỹtĩ kar ag hynhan mũ ẽn ti,” he tóg. “Ha vé, ti tỹ nén han ke mũ ẽn tovãnh mãn ke tũ ti nĩ ha, Topẽ ti.
Ti tỹ jẽgnẽ jafã tỹ 7 (ke) ẽn ag kã ũ vỹ trombeta kyn ke mũ. Kỹ tóg ũ tỹ 7 (ke) tá krỹg ke mũ. Ti tỹ kyn kỹ Topẽ vỹ ti tỹ nén han sór mũ ẽn han ke mũ ha, ti tỹ vãsỹ to jykrén mũ ẽn ti. Hã tó ja ti nĩ, ti rãnhrãj han tĩ ag mỹ, ti vĩ tó tĩ ag mỹ ke gé, Topẽ ti,” he tóg, Topẽ tỹ jẽnẽ jafã ti.
Kỹ kanhkã tá ke ũ tóg inh mré vẽmén mãn mũ. Inh mỹ tóg: “ha tĩg,” he mũ. “Livro sĩ tỹ jén ke kỹ nĩ ẽn mãn tĩg,” he tóg. “Ũ tỹ goj mré ga sãn kỹ jẽ ẽn ki livro mãn tĩg,” he tóg.
Kỹ sóg tĩg kỹ ti mỹ livro to vĩ mũ. Kỹ tóg inh mỹ: “té, ko ra,” he mũ. “Mỹg ri ke ti nĩ, ã tỹ kon kỹ. Kar kỹ tóg hã ra fa nĩnh mũ, ha vem nĩ,” he tóg.
Kỹ sóg livro sĩ ẽn mãn kỹ ko mũ. Kỹ tóg mỹg ri ke nĩ. Isỹ ko kar kỹ tóg fa nĩ sir.
Kỹ ũ tóg inh mỹ: “Topẽ tỹ nén hynhan ke mũ tó mãn jé ã tóg ke mũ,” he mũ. “Ti tỹ povo kar, nação kar, pã'i krẽm ke kar, pã'i kar ag tỹ nén hynhan ke mũ tó jé ã tóg ke mũ,” he tóg, vẽnh vĩ ti.
Kỹ ag tóg inh mỹ vãn jun mũ, vãn tỹ nén ũ kãmun jafã ti. Kỹ ũ tóg inh mỹ: “tág',” he mũ. “Topẽ ĩn kãmun nĩ, Topẽ mỹ nén ũ pũn jafã mré hã. Ũ tỹ krẽm Topẽ mré vẽmén nỹtĩ ẽn ag nĩgkrén nĩ gé.
Topẽ ĩn vãso ẽn kãmun tũg nĩ hã ra. Fóg ag tũ vẽ, kỹ kãmun tũg nĩ. Kysã tỹ 42 (ke) ki fóg ag tóg ẽmã ẽn kókén ke mũ, Topẽ tỹ ẽmã to: “isũ vẽ,” he mũ ẽn ti.
Ũ tỹ inh vĩ tó tĩ régre ag jẽgnẽ jé sóg ke mũ. Kur kórég rĩnh kỹ ag tóg isỹ ag mỹ nén tónh ke mũ ẽn tónh ke mũ, kurã tỹ 1260 (ke) ẽn ki,” he tóg inh mỹ, ag kã mĩ ũ ti.
Topẽ vĩ tó tĩ régre ẽn ag vỹ Topẽ vĩ to tar nỹtĩ, ka tỹ oliveira tar ẽn ri ke. Kỹ ag tóg néj gru ri ke nỹtĩ, néj tỹ kri fẽg jafã kri nỹtĩg kỹ. Ũ tỹ tỹ ẽprã ke ag kri ke ẽn rã hã ti nỹtĩ, néj tỹ kri fẽg jafã régre ẽn ti. Tag ri ke ag nỹtĩ, Topẽ vĩ tó tĩ régre ẽn ag.
Ũ tỹ ag kato vãsãn kỹ ag tóg pĩ tỹ ag jẽnkã tá kãkutẽ mũ ẽn tỹ ag tỹ tũ' he tĩ, ũ tỹ ag kato vãsãnsãn mũ ag tỹ. Hã kỹ ag kãgter kãn' he tĩ, ũ tỹ ag vóg kónãn sór mũ ag.
Ag tỹ Topẽ vĩ tón kỹ ag tóg, ag tỹ ta kutẽ kamẽg sór kỹ ti kutẽ kamẽg tĩ, kỹ tóg kutẽ tũ nĩgtĩ. Ag tỹ goj tỹ vẽnh kyvénh ri ke han sór kỹ ag tóg tỹ han tĩ gé. Ag tỹ ga kri ke ag vóg kónãn sór kỹ ag tóg ag vóg kónãn tĩ gé. Nén ũ jagy tỹ hẽn ri ke hynhan ag tóg tĩ, Topẽ vĩ tó tĩ régre ẽn ag.
Kejẽn ag tóg kãmén kãn mũ sir, Topẽ tỹ ag mỹ nén tó mũ ẽn ti. Kỹ nũgme tá mĩg tóg kãkutẽ mũ, kỹ tóg ag to rárá kỹ ag kãgtén mũ.
Ag kãgter kỹ ag tóg ẽmã kuju tá vár kỹ nỹtĩ nĩ, ẽg Senhor tỹ ẽmã tá ka to sa ja ẽn tá. Ẽmã ẽn tá ke ag jykre tóg ẽmã tỹ Sodoma tá ke ag jykre ri ke nĩ, ga tỹ Egito tá ke ag jykre ri ke ti nĩ gé.
Kurã tãgtũ mré kurã kuju ki ag tóg vẽser ẽn vigvég mũ. Vẽnh kar ag vỹ ag vigvég mũ, povo kar ag, pã'i krẽm ke kar ag, vẽnh vĩ kar tó tĩ ag kar ke gé. Ag pijé ga krẽm ag pigju mũ', vẽser ẽn ag.
Ẽprã ke kar ag mỹ tóg sér tĩ, ag kãgter ti. Fénhta mág han ag tóg mũ. Jagnẽ mỹ ag tóg presente jẽgnẽg mũ. Topẽ vĩ tó tĩ tag ag vỹ ẽprã ke ag vóg kónãn jagy han ja nĩgtĩ, hã kỹ tóg ag kãgter kỹ vẽnh kar mỹ sér gy tĩ sir.
Kurã tãgtũ kri kurã kuju tũg kỹ Topẽ tóg hã ra ag rĩn mãn mũ sir, ti kuprĩg tỹ. Kỹ vẽnh kar ag tóg jũrũn ke jagy han mũ sir.
Kỹ kanhkã tá vẽnh vĩ tóg ag mỹ mẽ há tĩ. Kỹ tóg Topẽ vĩ tó tĩ régre tag ag mỹ: “kunĩg,” he mũ. Kỹ ag kato vãsãnsãn mũ ag vỹ ag tỹ kanhkã ra jãpry vég mũ sir, kanhkã góg kã mĩ.
Kỹ ga tóg jũrũn ke mũ sir. Ẽmã tá tóg ĩn vẽnh kãpóv tỹ 10 (ke) ag kã ũn pir kókén kãn mũ, ga tỹ jũrũn ke ti. Ẽprã ke tỹ 7 mil (ke) vỹ kãgter mũ, ẽn kã. Ũn kãgter tũ ag tóg kanẽ jur mũ. Ag mũmẽg vỹ ag kãgtén kren mũ. Kỹ ag tóg Topẽ to: “ũn mág vỹ tỹ ti nĩ,” he mũ vãhã.
Nén jagy ũ vỹ hur tũ' hé. Nén jagy ũ tóg ver kã nĩ nĩ.
Kỹ Topẽ tỹ jẽgnẽ jafã tỹ 7 (ke) ẽn ag kã ũ tóg trombeta kyn mũ gé sir. Trombeta tỹ 7 (ke) vẽ sir. Kỹ kanhkã tá vẽnh vĩ tỹ hẽn ri ke tóg mẽ há tĩ. “Vãhã tóg ẽprã ke kar ag kri tỹ ũn mág jẽ, Topẽ ti, ẽg Senhor ti ke gé,” he ag tóg. “Vãhã ag tóg nén ũ kar ki rĩr nỹtĩ ha. Kỹ tóg tũ' henh ke tũ nĩ, ag rãnhrãj ti,” he ag tóg.
Kỹ kófa tỹ 24 (ke) ẽn ag, ũ tỹ Topẽ mré ag nĩgja kri nĩgnĩ kỹ nỹtĩ ẽn ag vỹ ti krẽm mũgmũg ke kãn mũ sir. Kỹ ag tóg ti mỹ: “Topẽ vỹ tỹ ã nĩ,” he mũ sir.
Jãnjãn ag tóg mũ gé sir, ha mẽ. “Topẽ, pã'i mág, nén ũ kar han há ã tóg nĩ,” he ag tóg mũ. “Vãsỹ ã tóg nĩ nĩ, kỹ ã tóg ũri nĩ gé. Ẽg mỹ tóg sér tĩ, ã tỹ tỹ pã'i mág nĩn kỹ. Ã tar nĩ kỹ ã tóg pã'i ũ ag pan kãn.
Ag to jũ jé ã tóg ke mũ ha. Ũn kãgter mũ ag jykre tugnỹm kãn jé ã tóg ke mũ ha. Ã kurã vỹ hur jun, kỹ ã tóg ã rãnhrãj han tĩ ag mỹ ag rãnhrãj kaja ti ven ke mũ, ã vĩ tó tĩ ag mỹ ke gé, ã tũ kar ag mỹ, ũn mág ag mỹ, ũn kãsir ag mỹ. Kỹ ã tóg ũ tỹ ẽprã ke ag kókén ja ẽn ag kókén kãn ke mũ ha, vẽnh kaja jé,” he ag tóg mũ, kófa tỹ 24 (ke) ẽn ag.
Kỹ ũ tóg Topẽ ĩn nón mũ, ĩn tỹ kanhkã tá jẽ ẽn. Kỹ Topẽ caixa ẽn tóg ve há' he kỹ nỹ nĩ, Topẽ tỹ ti tũ ag mré jykrén kỹ ag mỹ caixa fig mũ ẽn ri ke. Kỹ ta tóg kómkóm ke kỹ tỹrỹr he mũ. Ga vỹ ragra ke jagy han mũ sir. Kỹ nãfy vỹ vár mũ gé sir, nãfy mág.
Kỹ kanhkã tá nén ũ vẽnh mỹ tóg vẽnh ven mũ. Ũn tỹtá fi vỹ tóg vẽnh ven mũ. Kỹ rã tóg fi mỹ tỹ fi kur nĩ. Kysã sãn kỹ fi tóg jẽ nĩ. Fi krĩ tógfĩ vỹ krĩg tỹ 12 (ke) tỹ há nĩ.
Kufy fi tóg jẽ nĩ, hã ra fi tóg kaga mũ, kỹ fi tóg jagtar nĩ sir.
Kỹ kanhkã tá nén ũ ũ tóg vẽnh ven mũ gé. Mĩg fẽr kusũg tóg vẽnh ven mũ. Ti pir ra tóg krĩ tỹ 7 (ke) nĩ, nĩka tỹ 10 (ke) ti nĩ gé. Ti krĩ tógfĩ tóg nỹtĩ, ti krĩ tỹ 7 (ke) to.
Ti my tỹ tóg krĩg tỹ hẽn ri ke kókég mũ. Kỹ tóg ẽprã vár mũ. Krĩg vẽnh kãpóv tãgtũ ag kã ũn pir kókén kãn tóg mũ. Kỹ tóg ũn tỹtá ẽn fi jo tá jẽ nĩ, mĩg fẽr kusũg ẽn ti. Ti tỹ fi kósin mãn sór vẽ, ti mur kỹ.
Kỹ tóg mur mũ sir. Hã ra tóg gré nỹ. Tỹ tóg pã'i mág pẽ jẽnh ke mũ, ẽprã ke kar kri. Kỹ tóg ag mỹ vĩ tar han ke mũ. Ti mur kỹ ag tóg kanhkã ra ti va mũ mũ, Topẽ nĩgja sĩnvĩ ẽn ra, mĩg fẽr jo.
Kỹ ũn tỹtá ẽn fi tóg ga kórég ra tĩ mũ, mĩg fẽr jo vẽnh péju kỹ. Tá Topẽ tóg fi mỹ fi tỹ ki vẽnh péjunh ke han ja nĩ. Tá ũ tóg fi mỹ vẽjẽn vin tĩ, kurã tỹ 1260 (ke) ki.
Kỹ kanhkã tá vẽnh génh tóg kutẽ mũ. Topẽ tỹ jẽgnẽ jafã ag to pã'i mág tỹ Miguel vỹ mĩg fẽr ẽn kato vãsãn mũ, ti krẽm ke ag mré. Kỹ mĩg fẽr ẽn tóg ti krẽm ke ag mré Miguel to rárá mũ gé sir.
Hã ra ag tóg ti tỹ hẽn ri ke mũ sir, kanhkã tá ke ag, mĩg fẽr ẽn ti tỹ. Kỹ ag tóg kanhkã tá ti kutẽm mũ, ti mré ke kar ag mré.
Mĩg fẽr ẽn kutẽm ag tóg mũ sir. Pỹn ve tỹ ũn ve fag krĩn kónãn mũ ẽn hã vẽ. Japon hã vẽ. Satanás hã vẽ. Ẽprã ke ag tỹ Topẽ kato vãsãnsãn han mũ ẽn hã vẽ, hã vỹ: mĩg fẽr, he mũ. Ag tỹ kanhkã tá ti kutẽm kỹ ag tóg ga kri ti fón mũ sir, ti krẽm ke kar ag mré hã.
Kỹ sóg kanhkã tá vẽnh vĩ ũ mẽg mũ gé. Jamã há ra tóg: “tág',” he mũ. “Ẽg krenkren han tóg huri, Topẽ ti. Kỹ vẽnh kar tóg vé, Topẽ tỹ tỹ ũn mág pẽ nĩ ti. Vãhã Cristo tóg vẽnh kar mỹ ti tỹ tỹ ũn tar nĩ ẽn ven huri. Ag tỹ ũn kutẽm mũ ẽn tóg ẽg mré ke ag kato vĩ kónãn ja nĩgtĩ, Topẽ mỹ, kurã ki, kuty tá ke gé. Hã ra tóg kutẽm kỹ jẽ ha.
Ẽg mré ke ag vỹ ti tỹ hẽn ri ke ja nĩgtĩ, cordeiro kyvénh ẽn tugrĩn, vẽnh vĩ há ẽn tugrĩn, ag tỹ vẽnh kar mỹ Topẽ vĩ tó tĩ ẽn tugrĩn. Ag kã ũ kãgtén ja ag tóg nĩgtĩ. Hã ra tóg ag mỹ tỹ nén ũ tũ nĩ ja nĩgtĩ, ag tỹ Jesus tugrĩn ag kãgtén mũ ra. Hã kỹ ag tóg Japo tỹ hẽn ri ke ja nĩ.
Ti kutẽ kar kỹ tóg kanhkã tãn kar mỹ sér tĩ ha. Hã ra tóg ga kri mũ ag mỹ jagy tĩnh mũ. Japo vỹ ag mré jẽ ha, ga kri, ag tỹ kanhkã tá ti kutẽm kỹ. Kỹ tóg jũ jagy han kỹ kynẽ tĩ. Ti kurã vỹ kakó nĩ ha. Tag tugrĩn tóg jũ jagy han kỹ kynẽ tĩ nĩ, Japo ti,” he tóg, ũ tỹ kanhkã tá vĩ mũ ti.
Kỹ mĩg fẽr ẽn tóg ẽprã jẽ ha. Hã kỹ tóg ũn tỹtá ẽn fi vóg kónãn sór mũ, ũ tỹ gĩr vég mũ ẽn fi.
Kỹ ag tóg fi mỹ kónhkó mág fẽr ri ke ẽn junjun mũ. Kỹ fi tóg tỹ ga kórég ẽn ra tẽ tĩ mũ. Tá fi tóg vẽnh péju kỹ nĩ nĩ, prỹg tãgtũ kri prỹg kuju ki. Kỹ pỹn kórég ẽn tóg tá fi vóg tũ nĩ ha, fi vẽnh péju ja tá.
Kỹ tóg goj var ri ke han mũ, pỹn ti. Ti jẽnkã tá tóg kãkutẽ mũ, goj var ti. Ti tỹ ũn tỹtá ẽn fi nãr han sór vẽ.
Hã ra ga tóg fi mỹ goj ẽn tỹ gym ke mũ, goj tỹ mĩg fẽr jẽnkã tá kãkutẽ mũ ẽn tỹ. Kỹ fi tóg ga tugrĩn kren mũ sir.
Kỹ mĩg fẽr tóg jũ kỹ tĩ mũ, ũn tỹtá ẽn fi tovãnh kỹ. Kỹ tóg fi krẽ kato vãsãn tĩ mũ gé, hã vỹ: ũ tỹ Topẽ vĩ ki króm mũ ag, ũ tỹ Jesus to krónh ke tũ ag, he mũ. Ũn tỹtá ẽn fi krẽ ag hã vẽ.
Kỹ mĩg fẽr ẽn tóg goj fyr ra tĩ mũ.
Kỹ mĩg ũ tóg goj mág kã tá kãkutẽ mũ. Ti pir ra tóg krĩ tỹ 7 (ke) nĩ. Nĩka tỹ 10 (ke) ti nĩ gé. Ti krĩ tógfĩ tóg ti nĩka kri nỹtĩ. Kỹ ti jygji tóg ti krĩ kri ránrán kỹ nỹtĩ. Hã ra tóg tỹ Topẽ to vĩ kónãn tãvĩ nỹtĩ, ti krĩ to ránrán kỹ nỹtĩ ẽn ti.
Goj kã tá mĩg ẽn tóg mĩg rá ri ke nĩ. Ti pẽn tóg krĩnhpẽnufã pẽn ri ke nỹtĩ. Ti jẽnky tóg mĩg kusũg jẽnky ri ke nĩ. Kỹ mĩg fẽr ẽn tóg goj kã tá mĩg tỹ pã'i mág pẽ han mũ, ti tỹ ag nĩgja kri nĩ jé.
Ti krĩ ũ fynh ja ag tóg nĩ. Kỹ tóg ter kren. Hã ra tóg há' he mãn, goj kã tá mĩg ẽn ti. Ẽprã ke kar ag vỹ ti vég mũ. Kỹ tóg ag mỹ e kar tĩ. Ti vĩ kri ag tóg fig mũ.
Mĩg fẽr ẽn to ag tóg: “Topẽ vẽ,” he tĩ, ẽprã ke kar ag, ti tỹ goj kã tá mĩg ẽn tar han ja tugrĩn. Goj kã tá mĩg ẽn to ag tóg: “Topẽ vẽ,” he tĩ gé. “Ũ tóg ti ri ke tũ pẽ nĩgtĩ,” he ag tóg tĩ. “Ũ tóg ti tar kãfór tũ nĩ,” he ag tóg tĩ gé.
Goj kã tá mĩg ẽn vỹ vĩ vẽnh mỹ han jẽ nĩ. Ti vĩ tỹ tóg Topẽ kato vãsãn mũ. Kysã tỹ 42 (ke) ki tóg tar jẽ nĩ, vẽnh kar kri.
Kỹ tóg Topẽ to vĩ kónãn mũ, Topẽ jiji to ke gé, ti ĩn to ke gé. Kanhkã tãn kar ag to tóg vĩ kónãn mũ gé.
Kỹ tóg Topẽ tỹ ũn kuprẽg mũ ag kãgtén to vãsãn mũ gé. Kỹ tóg ag tỹ hẽn ri ke mũ gé sir, goj tãn tỹ mĩg ẽn ti. Hã ra Topẽ tóg ver ti to fen nĩ. Kỹ povo kar ag, nação kar ag, pã'i krẽm ke kar ag, ũ tỹ vyr mỹ vĩ nỹtĩ ẽn ag kar vỹ mĩg ẽn vĩ hã jẽmẽg mũ.
Ẽprã ke kar ag vỹ ti to: “Topẽ vẽ,” he tĩ. Ag jãvo ũ ag jygji tóg ránrán kỹ nỹtĩ, Topẽ livro ki, ũ tỹ rĩr krỹg ja tũ venh ke mũ ẽn ag. Topẽ tỹ nén ũ kar han ke to hã tóg ag jygji ránrán ja nĩgtĩ, livro ẽn ki. Cordeiro tỹ ũn jagfy ter ja ẽn ag tũ vẽ, livro ẽn ti.
Ũn nĩgrẽg nỹtĩ ag tỹ tỹ jẽmẽ jé.
Topẽ tỹ ti ki ge kỹ nỹtĩ ũ ag to: “nĩgfénh kỹ ag nỹtĩnh mũ, isugrĩn,” hen kỹ ag tóg nĩgfénh kỹ nỹtĩnh mũ, vẽseja kã ki. Ti tỹ ag to: “rógro tỹ ag tóg ag kãgtén ke mũ,” hen kỹ ag tóg, rógro tỹ ag kagtén ke mũ sir. Ũ tỹ Topẽ mỹ vẽnh vin mũ ẽn ag jé to krónh ke tũg. Ag jé Topẽ tovãnh tũg.
Kỹ sóg mĩg ũ vég mũ gé. Ga kã tá tóg kãkutẽ mũ. Nĩka régre ti nĩ, cordeiro nĩka ri ke. Ti vĩ tóg hã ra mĩg fẽr ẽn vĩ ri ke nĩ.
Goj kã tá mĩg ẽn rĩnve tóg ti tỹ han mũ kar hynhan tĩ, ga kã tá mĩg ti. Kỹ tóg ẽprã ke kar ag to vãsãn mũ, ag tỹ goj kã tá mĩg ẽn to: “Topẽ vẽ,” he jé, ũn ter kren mũ ẽn to.
Ga kã tá mĩg tag vỹ nén ve vãnh tỹ hẽn ri ke hynhan mũ. Pĩ tỹ kanhkã tá kãtére han tóg tĩ, ẽprã ke kar ag rĩnve.
Ti tỹ ẽg tỹ nén han vãnh tỹ hẽn ri ke hynhan kỹ tóg ẽprã ke kar mỹ ón mũ, ag tỹ ti kamẽg jé. Goj kã tá mĩg ẽn rĩnve tóg milagre tỹ hẽn ri ke hynhan mũ. Kỹ tóg ẽprã ke ag mỹ: “ag tỹ mĩg ẽn fynh mũ ra tóg ter ja tũ nĩ. Ha ti kãgrá han',” he mũ, ga kã tá mĩg ẽn ti.
Kỹ tóg goj kã tá mĩg kãgrá ki hu he mũ. Kỹ tóg rĩr mũ, ti kãgrá ti. Kỹ tóg vĩ mũ gé. Kỹ tóg ũ tỹ ti to: “Topẽ vẽ,” he jãvãnh ẽn ag kãgtén kãn mũ sir, ti kãgrá rĩr jẽ ẽn ti.
Ga kã tá mĩg ẽn tóg tỹ ẽprã ke kar ag kri ke nĩ, ũn mág ag kri, ũn kãsir ag kri, ũn riko ag kri, ũn jagtar ag kri, ũ tỹ tỹ camarada nỹtĩ ag kri, ag patrão ag kri ke gé. Kỹ tóg ag kar to vãsãn mũ, ag tỹ ag pẽgja tá ag nĩgé pãnĩ ki ti jiji ránrán jé. Ag kakã ki ag tóg ti jiji ránrán mũ gé.
Kỹ ũn ránrán kỹ nỹtĩ ag hã tóg nén ũ kũmpra he kỹ, nén ũ vẽne he tĩ gé inhhã. Ũn rá tũ ag vỹ nén ũ kũmpra he mãn ke tũ nĩ. Vẽnh rá tag vỹ tỹ ga kã tá mĩg ẽn jiji nĩ, ti número ti ke gé.
Ũn krĩ há ag hã tóg ti número to jykrén há han ke mũ. Ũn krĩ tũ ẽn ag pijé to jykrén ke mũ'. Ẽprã ke jiji vẽ, ti número ti, hã vỹ: 666, he mũ.
Kỹ sóg ki ẽvãnh kỹ cordeiro ẽn ve mãn mũ. Pãnónh kri tóg jẽ nĩ, pãnónh tỹ Sião he mũ ẽn kri. Ũn e ag tóg ti mré tá nỹtĩ, ũ tỹ 144 mil (ke) ag. Cordeiro ẽn jiji tóg ag kakã ki rán kỹ nĩ, Ti jóg jiji vỹ ag ki rán kỹ nĩ gé.
Kỹ sóg kanhkã tá nén ũ mẽg mũ. Tỹ tóg sa krog mẽ tĩ. Tỹ tóg ta tỹ tỹrỹr he ri ke tĩ gé. Kỹ tóg tỹ ag tỹ vãkyn jafã tỹ harpa kyn ẽn ri ke tĩ gé, ti kyr ti.
Vẽjãn tãg tó ag tóg mũ gé, nén nẽ tỹ 4 (ke) ẽn ag rĩnve, kófa ag rĩnve ke gé, nĩgja sĩnvĩ ẽn tá. Ũ tỹ 144 mil (ke) ag vỹ Topẽ jé tãg tag tó há nỹtĩ, ẽn ag tãvĩ. Ẽprã ke ja ag vẽ. Hã ra ag tóg krenkren kỹ nỹtĩ.
Jãnhkri ag nỹtĩ. Ag pijé fag vóg ja nĩgtĩ'. Cordeiro mré ag tóg mũ ja nĩgtĩ, ag tỹ tỹ ẽprã ke ra. Ẽprã ke ag kã mĩ tóg ag kygjãm ja nĩ, cordeiro ti. Kỹ ag tóg tỹ Topẽ tũ nỹtĩ, cordeiro tũ ke gé.
Ag pijé ũ mỹ ón ja nĩgtĩ'. Kygnẽ ja tũ pẽ ag tóg nĩgtĩ.
Kỹ sóg Topẽ tỹ jẽnẽ jafã ũ vég mũ gé. Kanhkã krẽm tóg tẽ tĩ mũ. Kỹ tóg Topẽ vĩ ma kãtĩ mũ. Topẽ vĩ ẽn vỹ tũ' henh ke tũ nĩ. Ti tỹ ẽprã ke kar ag mỹ Topẽ vĩ tónh ke vẽ, nação kar ag mỹ, povo kar mỹ ke gé, vyr mỹ vĩ nỹtĩ kar ag mỹ ke gé.
Kỹ tóg prẽr mũ sir. “Topẽ hã kamẽg nĩ, ti hã to: ũn mág vỹ tỹ ti nĩ, hem nĩ,” he tóg. “Ti kurã vỹ hur jun. Ẽprã ke ag jykre tugnỹm jé tóg ke mũ ha. Ũ tỹ kanhkã mré, ga han kar kỹ, goj han mũ ẽn hã mỹ: “Topẽ vỹ tỹ ã nĩ,” hem nĩ,” he tóg, Topẽ tỹ jẽnẽ jafã ẽn ti.
Ti nón Topẽ tỹ jẽnẽ jafã ũ tóg jun mũ gé. Kỹ tóg: “ ẽmã tỹ Babilônia vỹ kókén kỹ nỹ ha,” he mũ. “Ẽprã ke kar to tóg vãsãn ja nĩ, Babilônia to pã'i ti, ag tỹ ti mré ag prũ tũ fag mré nỹgnỹ jé, fag tỹ ti ri ke fag mén tũ ag mré nỹgnỹ jé. Kỹ tóg vẽnh kar tỹ ti mré vinho fã pẽ kron ri ke nĩ,” he tóg.
Kỹ Topẽ tỹ jẽnẽ jafã ũ tóg ag nón kãtĩ mũ gé. Ẽn vỹ prẽr kỹ: “!..ẽprã ke ũ ag tóg mĩg to: topẽ vẽ, he ja nĩgte..!“ he mũ, prẽr kỹ. “!..Ti kãgrá to ag tóg: topẽ vẽ, he ja nĩgte..! Ag kakã ki ag tóg ti rá han ja nĩgte..! Ag nĩgé pãnĩ ki ag tóg ránrán kỹ nỹtĩ gé..!” he tóg.
“Ẽn ag vỹ Topẽ tỹ ag to jũ jagy han venh ke mũ ha..! Kỹ tóg ag tỹ vinho kron ri ke nĩ ha..! Topẽ vỹ jũ jagy han kỹ jẽ ha..! Kỹ tóg ẽg tỹ vinho tỹ kópa fãn kỹ fẽg ẽn ri ke nĩ ha..! Ti tỹ ag to jũnh ke ti..! Topẽ tỹ vẽnh kãn kỹ jẽ to ken hã vẽ..! Ũ tỹ mĩg to: topẽ vẽ, he ja ẽn ag vỹ jagtar mág ke mũ ha..! Cordeiro rĩnve..! Pĩ ki ag tóg jagãgtar ke mũ ha..! Pó tỹ enxofre pũr nĩja ki ke gé..!” he tóg.
“Ag tỹ pĩ ki jagtar mũ ẽn nĩja tóg kanhkã ra tãpry mũ ha..! Tũ' henh ke tũ ti nĩ, pĩ ẽn ti..! Ũ tỹ mĩg to: topẽ vẽ, he mũ ẽn ag vỹ vẽnhkánkán ke tũ pẽ nĩ..! Ũ tỹ ti kãgrá to: topẽ vẽ, he mũ ẽn ag kar ti..! Ũn jiji tỹ ránrán kỹ nỹtĩ ẽn ag kar ti..!“ he tóg, prẽr kỹ, Topẽ tỹ jẽnẽ jafã ũ ẽn ti.
Ũ tỹ Topẽ ki ge kỹ nỹtĩ ag jé ti to krónh ke tũg. Ag jé Topẽ tovãnh tũg, ũ tỹ Topẽ vĩ kri fig mũ ag, ũ tỹ Jesus to tar nỹtĩ ag.
Kỹ sóg kanhkã tá vẽnh vĩ ũ mẽg mũ gé. Kỹ tóg: “tag rán nĩ, ha mẽ,” he mũ. “Ũ ag tóg ẽg Senhor ki ge kỹ nỹtĩ ki kãgter ja nĩ. Ẽn ag mỹ tóg sér tãvĩ tĩ ha,” he tóg. Kỹ Topẽ kuprĩg tóg: “hỹ,” he mũ gé. “Ag rãnhrãj kaja vég ag tóg mũgtĩ. Kỹ ag tóg ag rãnhrãj to vẽnhkán kỹ nỹtĩ ha,” he tóg.
Kỹ sóg kanhkã góg kupri vég mũ gé sir. Ũ tóg kri nĩ nĩ, tỹ tóg ẽprã ke nĩ ve nĩ. Krĩ tógfĩ tỹ ouro tóg nĩ, kỹ tóg ẽg tỹ tỹ trigo kre jafã ri ke vyn kỹ nĩ nĩ gé.
Kỹ Topẽ tỹ jẽnẽ jafã ũ tóg kãtĩ mũ gé, Topẽ ĩn kã tá. Kỹ tóg ũ tỹ kanhkã góg kri nĩ ẽn mỹ: “trigo kre jafã tỹ krenh tĩg nĩ,” he mũ. “Tỹ ti krenh ke kurã vẽ. Vẽnh kãn kỹ ag nỹtĩ nĩ, ẽprã ke ag,” he tóg.
Kỹ ũ tỹ kanhkã góg kri nĩ ẽn tóg trigo kre jafã ẽn tỹ krenh tĩ mũ.
Kỹ sóg Topẽ tỹ jẽnẽ jafã ũ vég mũ gé. Topẽ ĩn kã tá tóg kãkutẽ mũ. Uva kanẽ kykym jafã vyn kỹ tóg tá kãkutẽ mũ.
Kỹ Topẽ tỹ jẽnẽ jafã ũ tóg jun mãn mũ gé. Topẽ mỹ nén ũ pũn jafã ẽn tá tóg kãkutẽ mũ. Topẽ tỹ jẽnẽ jafã tag vỹ pĩ ki rĩr tĩgtĩ. Kỹ tóg ũ tỹ uva kanẽ kykym jafã vãg mũ ẽn mỹ: “uva kykym tĩg,” he mũ. “Ga kri ti nỹtĩ. Rã há ti nỹtĩ ha,” he tóg.
Kỹ tóg tĩ mũ, Topẽ tỹ jẽnẽ jafã ẽn ti. Uva kanẽ kykym tóg mũ sir. Kỹ tóg uva jẽgmĩ jafã ki ag vãm mũ, hã vỹ: Topẽ tỹ vẽnh kar to jũ, he mũ.
Ẽmã fyr tá tóg jẽ nĩ, uva jẽgmĩ jafã ẽn ti. Kỹ ag tóg uva jẽgmĩg mũ sir, Topẽ tỹ jẽgnẽ jafã ẽn ag. Kỹ ag tóg tá ag kyvénh kujẽg mũ, ẽprã ke ag kyvénh ti. Kỹ tóg tãra tĩ mũ, 300 (ke) quilômetros ra. Tỹ tóg goj mág nỹ ve nĩ, ag kyvénh ti.
Kỹ sóg kanhkã tá nén ũ vég mũ gé. Inh mỹ tóg e tĩ, isỹ nén nẽ ẽn ve kỹ. Inh kanẽ jun tóg mũ. Topẽ tỹ jẽgnẽ jafã tỹ 7 (ke) ag vigve inh. Ga kri ke ag vóg kónãn jé ag tóg ke mũ, vóg tỹ 7 (ke) ki. Ag tỹ ag vóg kónãn kar kỹ Topẽ tóg jũ mãn ke tũ nĩ ha.
Kỹ sóg goj tỹ vidro ve kã ki pĩ gru vég mũ. Kỹ sóg ũ tỹ mĩg kato vãsãnsãn mũ ẽn ag vigvég mũ gé. Ag pijé ag tỹ tỹ ẽprã ke nỹtĩ ra mĩg kãgrá ẽn to há nỹtĩ ja nĩgtĩ'. Ag pijé vẽnh ki ti número rán ja nĩgtĩ', ti jiji ti'. Hã kỹ ag tóg goj tỹ vidro ve jo nỹtĩ. Kỹ ag tóg vãkyn jafã tỹ harpa génh kỹ nỹtĩ nĩ, Topẽ tỹ ag mỹ harpa vin mũ ẽn.
Kỹ ag tóg Topẽ mỹ rãnhrãj tĩ tỹ Moisés ẽn jé tó mũ, ti tỹ jãn ẽn ti. Cordeiro ẽn mỹ ag tóg jãn mũ, ha mẽ. “Topẽ kósin vỹ tỹ ã nĩ. Pã'i mág vỹ tỹ ã nĩ. Vẽnh kar kri ke vỹ tỹ ã nĩ,” he ag tóg mũ, cordeiro mỹ, jãn kỹ. “Nén ũ há tãvĩ kar han ja ã tóg nĩ. Ge ve ja tũ ẽg tóg nỹtĩ.
Vẽnh kar ag vỹ ã kamẽg tĩ, pã'i mág kar ag. Vẽnh kar ag vỹ ã jiji to: “ũn mág vỹ tỹ ti nĩ,” he tĩ. Ã hã ne ã pir mỹ há nĩ'. Povo kar tóg ã tá junjun ke mũ, kỹ ag tóg ã mỹ: “Topẽ vỹ tỹ ã nĩ,” henh ke mũ. Ã jykre kuryj ẽn ve kãn jé ag tóg ke mũ,” he ag tóg mũ, jãnjãn kỹ.
Kar kỹ sóg kanhkã tá Topẽ ĩn vég mũ. Ti jãnkã nón ag tóg mũ, kur tỹ ĩn ẽn róm kỹ, Topẽ nĩg jafã ẽn.
Kỹ Topẽ tỹ jẽgnẽ jafã tỹ 7 (ke) ẽn ag tóg tá kãpa mũ, ũ tỹ ga vóg kónãn ke mũ ẽn ag. Kur kupri jãnhkri rĩnh kỹ ag tóg kãmũ mũ. Kỹ ag tóg ouro tỹ vẽsógfĩn kỹ nỹtĩ gé, ag fe kri.
Kỹ nén nẽ tỹ 4 (ke) ẽn ag kã ũ tóg ag mỹ ouro tỹ pénky junjun mũ, Topẽ tỹ jẽgnẽg mũ tỹ 7 (ke) ẽn ag mỹ. Pénky tỹ 7 (ke) junjun tóg mũ, ag mỹ. Topẽ jũ tỹ tóg fór nỹtĩ, ũ tỹ tũ' henh ke tũ pẽ ẽn jũ tỹ.
Kỹ Topẽ ĩn ẽn krẽm nĩja tóg tũm tũm ke mũ, Topẽ tỹ tỹ ũn mág nĩn kỹ, ti tar nĩn kỹ. Topẽ tỹ jẽgnẽ jafã tỹ 7 (ke) ẽn ag tỹ ga vóg kónãn ke to hã ũ tóg Topẽ ĩn ẽn kã ra rãnh ke tũ nĩ.
Kỹ sóg vẽnh vĩ ũ mẽg mũ, Topẽ ĩn ẽn kã tá. Topẽ tỹ jẽgnẽ jafã tỹ 7 (ke) ẽn ag mỹ tóg: “pénky ki nỹtĩ ẽn tỹ ga kri kugjẽn mũjẽg,” he mũ.
Kỹ Topẽ tỹ jẽnẽ jafã ũ tóg tĩ mũ, ti pénky ki nĩ ẽn tỹ ga kri kujẽn jé. Kỹ ũ tỹ mĩg ẽn jiji tỹ ránrán kỹ nỹtĩ ẽn ag kar vỹ vẽnh kaga fugfo jagy han mũ. Ũ tỹ mĩg kãgrá to: “Topẽ vỹ tỹ ti nĩ,” he mũ ag kar vỹ fugfóm kãn ke mũ.
Kỹ Topẽ tỹ jẽnẽ jafã ũ tóg goj kafã tũ ki ti pénky ki nĩ ẽn kujẽg mũ gé. Kỹ goj tóg vẽnh kyvénh ri ke nĩ, ag tỹ ũ tãnh mũ kyvénh ẽn ri ke. Kỹ goj kã mĩ mũ kar vỹ kãgter ke mũ.
Kỹ Topẽ tỹ jẽnẽ jafã ũ tóg ti pénky ki nĩ ẽn kujẽg mũ gé. Pénky tãgtũ vẽ sir. Goj kãsir kar ki tóg kujẽg mũ, goj nĩhỹg ja kar ki ke gé. Kỹ tóg tỹ vẽnh kyvénh kar nỹtĩ ha, goj kar ti.
Kỹ ũ tỹ goj ki rĩr tĩ ẽn tóg: “ũn há vỹ tỹ ã nĩ,” he mũ, Topẽ mỹ. “Vãsỹ ã tóg nĩ ja nĩgtĩ. Kỹ ã tóg ũri nĩ gé,” he tóg mũ. “Vẽjykre há han kỹ ã tóg nĩ nĩ.
Ũ tỹ ã ki ge kỹ nỹtĩ ag kãgtén ag tóg, ũ tỹ ã vĩ tó tĩ ag mré hã. Kỹ ã tóg ag mỹ vẽnh kato vẽnh kyvénh nĩm mũ sir, ag tỹ kron jé. Ag tỹ, ag tỹ ag kãgtén ja kajãm hã vẽ,” he tóg.
Kỹ sóg vẽnh vĩ ũ mẽg mũ gé, Topẽ mỹ nén ũ pũn jafã tá, kỹ tóg: “Topẽ vỹ tỹ ã nĩ. Pã'i vỹ tỹ ã nĩ. Vẽnh kar kri ke vỹ tỹ ã nĩ,” he mũ. “Kuryj ti nĩ, ã jykre ti. Kỹ ã tóg ki hã tó tĩ. Kỹ ã tóg ki hã ag vóg kónãn tĩ gé,” he tóg mũ.
Kỹ Topẽ tỹ jẽnẽ jafã ũ tóg ti pénky ki nĩ ẽn kujẽg mũ gé. Pénky tỹ 4 (ke) vẽ sir. Rã ki tóg ti tũ kujẽg mũ. Kỹ rã tóg vẽnh kar kri hupũn jagy han mũ. Kỹ ag jagtar mũ.
Kỹ ag tóg kugpũr mũ sir, vẽnh kar, rỹ jagy tỹ. Kỹ ag tóg Topẽ to vĩ kónãn mũ sir, ti tỹ ag vóg kónãn tugrĩn. Ge ra ag tóg ag jykre tovãnh sór tũ nĩ. Topẽ mỹ ag tóg vẽnh vin sór tũ nĩ.
Kỹ Topẽ tỹ jẽnẽ jafã ũ tóg ti tũ kujẽg mũ gé. Pénky tỹ 5 (ke) vẽ sir. Mĩg ẽn nĩgja kri tóg kujẽg mũ. Kỹ tóg kuty nỹ, mĩg ẽn krẽm ke kar ag mỹ. Kỹ tóg vẽnh kar mỹ e tãvĩ tĩ. Kaga jagy han ag tóg mũ, ag fugfóm to. Kỹ ag tóg ag kaga jagy tugrĩn ag nũnẽ kyprãg mũ.
Kỹ ag tóg Topẽ tỹ kanhkã tá nĩ ẽn mỹ vĩ kónãn mũ, ag kaga to, ag tỹ ti jagy vég mũ kar to. Ge ra ag tóg ag jykre kórég tovãnh sór tũ nĩ.
Kỹ Topẽ tỹ jẽnẽ jafã ũ tóg ti tũ kujẽg mũ gé. Pénky tỹ 6 (ke) vẽ sir. Goj tỹ Eufrates ki tóg kujẽg mũ. Kỹ tóg gym ke kãn mũ. Hã kỹ pã'i tỹ rã jur ja tá kãmũ ẽn ag tóg kãmũ mũ. Kỹ goj tỹ gym ke ja ẽn vỹ tỹ, ag japry nỹ ha.
Kỹ sóg vẽnh kuprĩg tãgtũ vég mũ. Hã ra tóg tỹ pépo ve nỹtĩ, vẽnh kuprĩg ag. Ũ tóg mĩg fẽr ẽn jẽnkã tá kãkutẽ mũ. Ũ tóg goj kã tá mĩg ẽn jẽnkã tá kãkutẽ mũ. Ũ tóg ón kỹ Topẽ vĩ tó tĩ ẽn jẽnkã tá kãkutẽ mũ gé.
Japo ag vẽ, hã ra ag tóg ẽg tỹ nén han vãnh hynhan mũ. Kỹ ag tóg ẽprã ke to pã'i kar ag mré vẽmén mũ gé, ag tỹ vẽnh génh ke to vẽnh mãn jé, Topẽ tỹ ag mỹ kurã nĩm ja ẽn ki. Topẽ hã ne tỹ ũn mág nĩ'.
“Ha vé, ãjag tỹ nén ũ péju tĩ ẽn kãtĩg ri ke ti nĩnh mũ, inh kãtĩg mãn ke ti. Ãjag nũgnũr tũ nĩn kỹ tóg há tĩ, ãjag kur kynkar kỹ nỹtĩn kỹ. Kỹ mỹ sér nỹtĩm nĩ. Kỹ ãjag tóg kator nỹtĩnh ke tũ nĩ. Mỹ'ãg'ãg ke tũ ãjag nĩ, ũ ag tỹ ãjag vég mũ ra,” he tóg, ẽg Senhor ti, ẽg mỹ.
Japo tag ag vỹ pã'i kar tỹ vẽnh mãn han mũ, ẽmã tỹ Armagedom tá. Hebreu vĩ ki ẽmã ẽn jiji vẽ.
Kỹ Topẽ tỹ jẽnẽ jafã ũ tóg ti tũ kujẽg mũ gé. Pénky tỹ 7 (ke) hã vẽ. Kanhkã krẽm tóg kujẽg mũ. Kỹ Topẽ ĩn kã tá, nĩgja sĩnvĩ ẽn tá vẽnh vĩ tóg mẽ há ti. Kỹ tóg: “nén kar tóg kar kãn kỹ nỹ ha,” he mũ.
Kỹ ta tóg, kómkóm ke mũ. Tỹrỹr he tóg mũ gé. Kỹ ga vỹ ragra ke jagy han mũ gé. Ga tỹ ragra ke tỹ ge ve ja tũ ẽg tóg nỹtĩ. Ẽg tỹ ga mĩ mũn kỹ tóg, ragra ke tỹ ge han ja tũ nĩ.
Ẽmã mág ẽn tóg vẽnh kãpóv kỹ nỹ ha, vẽnh kãpóv tãgtũ. Kỹ ga kar mĩ ẽmã tóg kókén kỹ nỹtĩ nĩ. Topẽ pijé ẽmã tỹ Babilônia kã jatu ja nĩgtĩ'. Ẽmã ẽn ki ke ag to tóg jũ jagy han mũ, Topẽ ti. Hã kỹ tóg ag vóg kónãn jagy han mũ. Kỹ tóg ẽg tỹ vinho kron ri ke nĩ.
Kỹ goj vãso kar tóg tũ tĩ ha ke gé. Pãnónh kar tóg tũ tĩ gé.
Kỹ nãfy tóg vár mũ gé. Éhé tãvĩ ti nỹtĩ, nãfy ẽn ti. Ũn pir tóg quilo tỹ hẽn ri ke nĩ. Ẽprã tóg vár mũ. Kỹ ẽprã ke ag tóg Topẽ mỹ vĩ kónãn mũ gé sir, nãfy tag to, ti jagy tãvĩ nĩn kỹ.
Kỹ Topẽ tỹ jẽnẽ jafã ũ tóg inh ki jun mũ, ũ tỹ pénky mãn ja ẽn ag kã ũ. Kỹ tóg inh mỹ: “kunĩg,” he mũ. “Nhỹ ã mỹ ẽmã mág ti ven, ẽmã tỹ goj tỹ hẽn ri ke tá nỹ ẽn ti. Ẽmã ẽn ki ke ag vỹ ũn mén (ka)mẽ fi ri ke nỹtĩ. Kỹ Topẽ vỹ ag vóg kónãn ke mũ.
Pã'i kar vỹ fi mré nỹ ja nĩgtĩ, ũn mén (ka)mẽ ẽn fi mré. Ẽprã ke kar ag mỹ tóg sér tĩ, fi jykre ti. Kỹ tóg ag tỹ kronkron kỹ kãgter ri ke nĩ, ag tỹ ũn mén (ka)mẽ ẽn fi mré nỹ ti,” he tóg inh mỹ.
Kỹ Topẽ kuprĩg tóg inh krĩn mũ, kỹ sóg ga kórég ra tĩ mũ. Topẽ tỹ jẽnẽ jafã ẽn vỹ inh pére tĩ mũ. Tá ũn tỹtá fi tóg nĩ nĩ. Fi mẽg tỹ mĩg kri fi tóg nĩ nĩ. Hã ra tóg kusũg jẽ, fi mẽg ti. Vẽnh jygji tóg fi mẽg kri ránrán kỹ nỹtĩ. Vẽnh jigji ẽn tóg Topẽ to vĩ kónãn kỹ nỹtĩ. Fi mẽg vỹ ti pir ra krĩ tỹ 7 (ke) nĩ. Nĩka tỹ 10 (ke) ti nĩ gé.
Ũn tỹtá ẽn fi vỹ kur kusũg tu kỹ nĩ nĩ, kur kósóg pẽ. Ouro tu kỹ fi tóg nĩ gé, pó sĩnvĩ, pérola ke gé. Ouro tỹ kópa vyn kỹ fi tóg nĩ nĩ. Hã ra tóg nén ũ kórég kar tỹ fór jẽ, nén ũ kavéj kar tỹ, kópa ti. Fi tỹ vẽjykre pãno han mũ to ken hã vẽ.
Fi jiji vỹ fi kakã ki rán kỹ nĩ. Ũ tóg fi jiji tag mẽ ja tũ nĩ ver. Hã ra tóg: “Babilônia hã vẽ,” he mũ. “Ũn mén (ka)mẽ fag kar mỹnh fi,” he tóg mũ gé. “Ũ tỹ nén ũ kavéj kar han tĩ ag mỹnh fi,” he tóg mũ gé, fi jiji ti.
Hã ra fi tóg, ũ tỹ Topẽ ki ge kỹ nỹtĩ ag kyvénh kron kỹ ter nĩ. Ũ tỹ hẽn ri ke ag kãgtén ja ag tóg nĩgtĩ, Jesus tugrĩn, ag tỹ Jesus tovãnh sór tũ tugrĩn. Hã ra fi tóg ag kyvénh kron kãn ja nĩ. Inh mỹ tóg e tĩ, sỹ fi ve kỹ.
Kỹ Topẽ tỹ jẽnẽ jafã tóg inh mỹ: “mỹ ã mỹ e?“ he mũ. “Nhỹ ã mỹ fi kãmén, fi mẽg tỹ mĩg ti ke gé, fi mẽg krĩ tỹ 7 (ke) ẽn, fi mẽg nĩka tỹ 10 (ke) ẽn ti,” he tóg.
“Fi mẽg tag vỹ vãsỹ jẽ ja nĩgtĩ. Ũri tóg ki tũ nĩ, hã ra tóg kãnhmar nũgme tá kãkutẽnh ke mũ, Topẽ tỹ ti kókén pẽ han jé. Kỹ tóg ẽprã ke ag mỹ e tĩnh mũ, ag tỹ fi mẽg tag ven kỹ, ũn jygji tỹ Topẽ livro ki rán kỹ nỹtĩ tũ ag mỹ. Topẽ tỹ nén ũ kar han to hã tóg ag rán ja tũ nĩ. Kỹ ag tóg rĩnrĩr ke tũ nĩ. Vãsỹ tóg nĩ ja nĩgtĩ. Kỹ tóg ver ki tũ nĩ. Hã ra tóg kejẽn kãtĩg mãn ke mũ.
Topẽ tỹ ũn kanhrãn mũ ẽn ag hã vỹ fi mẽg to jykrén ke mũ. Ti krĩ tỹ 7 (ke) vỹ tỹ pãnónh tỹ 7 (ke) nỹtĩ. Pãnónh ẽn kri fi tóg nĩ nĩ, ũn tỹtá kórég ẽn fi. Pã'i tỹ 7 (ke) to ke vẽ gé, hã ra, ti krĩ tỹ 7 (ke) ẽn ti.
Pã'i tỹ 5 (ke) vỹ hur tũg. Ũn pir vỹ ũri nĩ nĩ. Ũn pir ũ vỹ kar kỹ kãtĩg ke mũ gé. Ti kãtĩg kỹ tóg nĩg sĩ pẽ han ke mũ, ũ tỹ ẽgno ẽn ti.
Fi mẽg tag, ũ tỹ vãsỹ nĩ ja, kar kỹ ũri kã nĩ tũ ẽn vỹ tỹ pã'i ũ nĩ gé. Pã'i tỹ 8 (ke) vỹ tỹ ti nĩ. Pã'i tỹ 7 (ke) ẽn mré ke vỹ tỹ ti nĩ gé. Topẽ vỹ ti tỹ tũ' henh ke mũ gé.
Ti nĩka tỹ 10 (ke) vỹ tỹ pã'i tỹ 10 (ke) nỹtĩ gé. Ẽn ag vỹ ver kãmũ tũ nĩ. Fi mẽg mré ag tóg tỹ pã'i nỹtĩnh ke mũ, hã ra ag tóg nỹtĩg sĩ pẽ han ke mũ gé.
Jagnẽ mré ag tóg vẽjykre pir han ke mũ, pã'i tag ag, fi mẽg ẽn mré. Fi mẽg mỹ ag tóg vẽnh vin ke mũ.
Cordeiro ẽn kato ag tóg vãsãnsãn ke mũ. Hã ra cordeiro tóg ag tỹ hẽn ri kenh ke mũ, ti mré ke ag mré, ũ tỹ ti tovãnh ja tũ ag mré. Kỹ cordeiro ẽn vỹ tỹ pã'i kar kri ke jẽ. Pã'i mág ag kar kri tóg tỹ pã'i jẽ mỹr,” he tóg inh mỹ, Topẽ tỹ jẽnẽ jafã ti.
Kỹ tóg inh mỹ: “goj ve ja ã nĩ gé,” he mũ. “Goj ẽn tá fi tóg nĩ, ũn tỹtá kórég ẽn fi. Povo kar to ken hã vẽ, hã vỹ: goj, he mũ. Ẽprã ke kar to ken hã vẽ. Nação kar to ken hã vẽ. Vyrmỹ vĩ nỹtĩ ag kar to ken hã vẽ gé,” he tóg.
“Kỹ fi mẽg vỹ ti nĩka tỹ 10 (ke) ẽn mré fi to kórég tãvĩ nỹtĩnh ke mũ. Fi tũ kunũnh kãn jé ag tóg ke mũ, fi kur mré hã. Kỹ fi tóg kator nĩnh ke mũ, ũn kórég ẽn fi. Fi nĩ ko jé ag tóg ke mũ gé. Kỹ ag tóg fi pũn ke mũ gé.
Ag tỹ ki kagtĩg ra Topẽ tóg ag krĩn tĩ, ag vatánh tá. Kỹ ag tóg Topẽ tỹ ag mỹ fi to vẽjykre nĩm ja ẽn hã han tĩ. Kỹ ag tóg jagnẽ mré vẽjykre pir hã han tĩ. Kỹ ag tóg fi mẽg mỹ vẽnh vin tĩ gé, pã'i tỹ 10 (ke) ẽn ag. Gen kỹ ag tóg nén kar kãnkãn ke mũ ẽn pétẽm ke mũ, Topẽ tỹ vãsỹ tó ja ẽn kar ti,” he tóg.
“Kỹ ũn tỹtá kórég ẽn fi, ã tỹ ũn vég mũ ẽn fi vỹ tỹ, ẽmã mág ẽn nĩ. Ẽprã pã'i kar kri ke vỹ tỹ fi nĩ,” he tóg inh mỹ. Topẽ tỹ jẽnẽ jafã ẽn tỹ inh mỹ tón hã vẽ.
Kar kỹ sóg Topẽ tỹ jẽnẽ jafã ũ vég mũ gé. Kanhkã tá tóg kãtére mũ. Tar pẽ tóg jẽ. Jẽngrẽ tóg jẽ gé. Kỹ ti jẽngrẽ tóg kurã han mũ, ẽprã.
Ẽn vỹ prẽr mũ. “!..Kókén kỹ ti nỹ ha..!“ he tóg mũ, prẽr kỹ. “!..Babilônia vỹ kókén kỹ nỹ, ẽmã mág ẽn ti..!“ he tóg. “!..Japo ag, vẽjagrẽ kórég ag vỹ tá ẽmã nỹtĩ ha..! Sẽsĩ kavéj kar, ũn kórég kar vỹ tá nỹtĩ ha, ẽmã jy ró ẽn kã ki..!
!..Ẽprã ke kar vỹ ẽmã ẽn jykre han ja nĩgte..! Kỹ tóg ag tỹ vinho kron mág ri ke ti ne..! ẽmã ẽn jykre ti..! Ẽprã pã'i ag vỹ tá vẽjykre han ja nĩgte..! Kỹ tóg ũn tỹtá kórég fi mré nỹ ri ke nĩ, ag jykre kórég ti..! Nén ũ vẽne he tĩ ag vỹ ẽmã ẽn tugrĩn riko nỹtĩ ja nĩgte..! “ he tóg, prẽr kỹ, Topẽ tỹ jẽnẽ jafã ti.
Kỹ sóg kanhkã tá vẽnh vĩ ũ mẽg mũ gé. Ũ tỹ Topẽ ki ge kỹ nỹtĩ ag mỹ tóg: “mũ jé ha,” he mũ. “Ẽmã tá kãpam nĩ, ke tũ nĩ mũ ra ãjag tóg ag mré Topẽ vĩ mranh ke mũ. Kỹ Topẽ tóg ag mré ãjag vóg kónãn ke mũ gé, ti tỹ ẽmã kókén ken kỹ,” he tóg.
“Topẽ vỹ ag jykre pãno ve kãn. Kỹ tóg kã jatu tũ nĩ. Ag tỹ Topẽ vĩ mranh vỹ e tãvĩ nỹtĩ. Kỹ ti pãnfĩ tóg kanhkã pétẽm mũ, ag tỹ Topẽ vĩ mranh pãnfĩ ti.
Ag tỹ ãjag mỹ nén han ja ẽn ri ke han nĩ, ag mỹ,” he tóg. “Ag tỹ ãjag mỹ ti kórég pir han kỹ ag mỹ ti kórég régre han nĩ, vẽnh kato. Ãjag mỹ ag tóg kron jafã kórég ven tĩ. Ag mỹ kron jafã kórég régre ven nĩ.
Sĩnvĩ ja ag nỹtĩ. Tỹ nén ũ mág ja ag nỹtĩ. Ag jagtar han nĩ. Ũ tỹ nén ũ mág tũ ag jagtar han nĩ gé, ag mré. “Ũn mág vỹ tỹ ẽg nỹtĩ,” he ag tóg mũ. “Ũ pijé ẽg jagtar han ke mũ',” he ag tóg mũ.
Hã ra ag tóg vãhã jagtar ke mũ. Vẽsỹrénh jé ag tóg ke mũ. Kỹ tóg ag tỹ vẽnh kaga jagy han ri ke nĩ sir. Kurã pir ki ag tóg tag ve kãn ke mũ. Kỹ ag tóg pĩ ki kãgter ke mũ. Topẽ hã vỹ, ag vóg kónãn ke mũ, pã'i mág ti, “ he tóg, ũ tỹ kanhkã tá vĩ mũ ti, ũ tỹ Topẽ ki ge kỹ nỹtĩ ag mỹ.
Kỹ ẽprã pã'i ag vỹ, ẽmã nĩja venh ke mũ. Ẽmã ki ke ag mré tóg ag mỹ sér nĩ ja nĩgtĩ. Ag mré ag tóg nén ũ kar vigve ja nĩgtĩ. Kỹ tóg ag tỹ fag mré nỹ ri ke nĩ ja nĩ, ag tũ mág ẽn ti. Ẽmã pũr nĩja ve kãn jé ag tóg ke mũ ha. Kỹ ag tóg kygfỹnh ke mũ. Jagtar jé ag tóg ke mũ.
Kuvar há tá ag tóg nỹtĩnh ke mũ, ag kanẽ jur kỹ. Kỹ ag tóg jagtar kỹ: “jagy tãvĩ tóg tĩ,” henh ke mũ sir. “Éhé tãvĩn ja ti nĩ, ẽmã tỹ Babilônia tag ti. Tar pẽ ja ti nĩ. Hã ra ag tóg óra pir ki ti kókén kãn,” he jé ag tóg ke mũ, pã'i ag.
Kỹ nén ũ vẽne he tĩ ag vỹ jagtar kỹ kygfỹnh ke mũ gé. Tá ag tóg nén ũ tỹ hẽn ri ke ve ja nĩgtĩ,
ouro ti, prata ti, pó sĩnvĩ ti, pérola ti, kur tỹ seda ti, kur kusũg ti, ka kaja e ti, ka sĩnvĩ tỹ nén han mũ ti, ferro tỹ nén han mũ ti, ferro kusũg tỹ nén han mũ ti, pó tỹ mármore tỹ nén han mũ ti,
canela ti, vẽjẽn ger há ti, ka jẽnjo pũn kỹ ger há tỹ incenso ti, ka jẽnjo pũn kỹ ger há tỹ mirra ti, vẽnh mĩ tĩn jafã ti, vinho ti, azeite ti, farĩnh ti, trigo ti, monh ti, carneiro ti, kãvãru ti, karósa ti, ũn gré ag, ũn tỹtá fag mré hã. Tag kar tỹ ag tóg negocio hynhan mũ ja nĩgtĩ, hã ra tóg tũ tĩ ha.
Kỹ ag tóg jagtar kỹ tag tónh ke mũ, ha mẽ. “Nén kar ve ja ẽg tóg nĩgtĩ, ẽmã tá, kỹ tóg ẽg mỹ sér nĩ ja nĩgtĩ. Ẽg tũ mág ẽn tóg tũ' he kãn. Ve mãn ke tũ ẽg tóg nĩ ha, nén ũ kar ẽn ti,” he jé ag tóg ke mũ.
Kỹ ag tóg kuvar há tá nỹtĩnh mũ. Ẽmã ẽn tá negocio han to ag tóg vẽnh han ja nĩgtĩ, hã kỹ tóg ag mỹ e tĩ. Tãtá nỹtĩn kỹ ag tóg jũrũn ke mũ, ag tỹ ẽmã tá ke ag jagtar ve kỹ. Kygfỹ jé ag tóg ke mũ, vẽsỹrénh jé ag tóg ke mũ.
Kỹ ag tóg: “jagy tãvĩ tóg nĩ,” henh ke mũ. “Há tãvĩ ja ag nỹtĩ, ẽmã tag ki ke ja ag. Kur sĩnvĩ rĩnh ja ag tóg nĩgtĩ, kur kusũg, kur kusũg sá. Ouro rĩnh ja ag tóg nĩgtĩ, pó sĩnvĩ ke gé, pérola ke gé.
Óra pir ki ag tóg tũ' he kãn ja nĩ, ag tỹ nén ũ kar mré hã,” he jé ag tóg ke mũ gé, nén ũ vẽne he nỹtĩgtĩ ag.
Kỹ barco to pã'i ag vỹ nỹtĩnh ke mũ gé, barco ki rĩr tĩ kar ag, ũ tỹ goj kri rãnhrãj mũ kar ag ke gé. Tãtá nỹtĩ kỹ ag tóg ẽmã nĩja ẽn ve kỹ prẽnprẽr ke mũ sir. “Ẽmã ẽn ri ke ve mãn ke tũ ẽg tóg nĩ ha,” he jé ag tóg ke mũ.
Kỹ ag tóg ga funfur tỹ vẽnh kri vãm ke mũ sir, ag mỹ e tĩn kỹ. Kygfỹ jé ag tóg ke mũ, vẽsỹrénh jé ag tóg ke mũ. “Jagy tãvĩ tóg tĩ,” he jé ag tóg ke mũ. “Há tãvĩ ja ag nỹtĩ, ẽmã tag ki ke ja ag. Vẽnh kar vỹ ag tũ mãn kỹ vẽnh hynhan ja nĩgtĩ,” he jé ag tóg ke mũ gé, goj kri mũgtĩ ag.
“Kanhkã tá nỹtĩ kar'. Mỹ sér nỹtĩm nĩ. Topẽ ki ge kỹ nỹtĩ kar', apóstolo kar', Topẽ vĩ tó tĩ kar', mỹ sér nỹtĩm nĩ. Tũ' he kãn ag huri, ẽmã ẽn tá ke kar ag. Topẽ vỹ hur ag vóg kónãn, ag tỹ ãjag vóg kónãn ja tugrĩn.“
Kỹ Topẽ tỹ jẽnẽ jafã tar ũ tóg pó mág vãg mũ. Pó tỹ kra ri ke ti nĩ. Kỹ tóg goj nig ki fón mũ, jũ kỹ, kỹ tóg: “isỹ pó fón mũ tag ri ke ti nĩnh mũ, ẽmã tỹ Babilônia kókén ti,” he mũ. “Kókén kãn kỹ tóg nĩ. Ũ tóg ve mãn ke tũ nĩ ha, ẽmã ti.
Kã ki ag tóg harpa kyn mãn ke tũ nĩ ha. Tỹnh mãn ke tũ ag nĩ ha. Vãn tỹ vãkyr ẽn kyn mãn ke tũ ag nĩ ha, trombeta ti ke gé. Vãkyr mẽ mãn ke tũ ẽg nĩ ha, ẽmã tỹ Babilônia tá. Ũ tóg tá rãnhrãj mãn ke tũ nĩ ha. Ũ tóg tá nĩ mãn ke tũ nĩ ha.
Ũ tóg tá néj grug mãn ke tũ nĩ ha. Ũ tóg tá vẽnh prũg to fénhta han mãn ke tũ nĩ gé. Há tãvĩ ja ag nỹtĩ, tá nén ũ kar vẽne he tĩ ẽn ag. Kỹ vẽnh kar vỹ ag vĩ jẽmẽ ja nĩgtĩ. Povo kar krĩn kónãn ja ag tóg nĩgtĩ. Kujá tỹ ẽg mỹ ón tĩ ẽn ri ke han ja ag tóg nĩgtĩ.
Topẽ vĩ tó tĩ ag kãgtén ja ag tóg nĩgtĩ, ẽmã ẽn tá ke ag, Topẽ ki ge kỹ nỹtĩ ag ke gé. Ẽn hã tá tóg vẽnh ven ja nĩ, ag tỹ ũn kãgtén mũ kar kyvénh ti. Hã kỹ ag tóg ag kar kyvénh kajãm kãn ke mũ,” he tóg mũ, Topẽ tỹ jẽnẽ jafã tar ẽn ti.
Kỹ sóg kanhkã tá nén ũ mẽg mũ gé sir. Tỹ tóg ũ tỹ hẽn ri ke ag jãn mẽ nĩ. Jãn kỹ ag tóg: “Topẽ mỹ vĩ há han nĩ,” he mũ. “Topẽ ne ẽg krenkren han ki kanhró nĩ'. Ti hã ne tỹ ũn mág nĩ'. Ti hã ne tar jẽ'.
Ti tỹ nén han mũ vỹ kuryj kar nỹ. Ũn tỹtá kórég ẽn fi vóg kónãn tóg huri. Ẽprã ke kar kókén ja fi tóg nĩ, fi jykre pãno tỹ. Topẽ vỹ fi vóg kónãn, fi tỹ ti rãnhrãj han tĩ ag kãgtén ja nĩn kỹ,” he ag tóg, kanhkã tãn ag.
Kỹ ag tóg jãn mãn kỹ: “Topẽ mỹ vĩ há han nĩ,” he mũ gé. “Ẽmã ẽn pũr nĩja vỹ kanhkã ra tãpry mũ. Tũ' henh ke tũ ti nĩ, nĩja ẽn,” he ag tóg mũ gé.
Kỹ kófa tỹ 24 (ke) ẽn ag tóg mũg ke kãn mũ, nén nẽ tỹ 4 (ke) ẽn ag mré hã. Topẽ mỹ ag tóg: “Topẽ vỹ tỹ ã nĩ,” he mũ, ũ tỹ nĩgja sĩnvĩ kri nĩ ẽn mỹ. Kỹ ag tóg: “hã vẽ,” he mũ gé. “Topẽ mỹ vĩ há han nĩ,” he ag tóg mũ, jamã há ra.
Kỹ nĩgja sĩnvĩ ẽn tá vẽnh vĩ tóg mẽ há tĩ gé. “Ũ tỹ Topẽ mỹ rãnhrãj tĩ', ũ tỹ Topẽ kamẽg tĩ', ũn mág', ũn kãsir',” he tóg. “Topẽ mỹ vĩ há han, ãjag kar,” he tóg, vẽnh vĩ ẽn ti.
Kỹ sóg ũ tỹ hẽn ri ke ag jãn mẽg mũ gé. Tỹ tóg sa krog vĩ mẽ tĩ. Tỹ tóg ta tỹ tỹrỹr he mẽ tĩ gé. Jãn kỹ ag tóg tag tó mũ, ha mẽ. “Topẽ mỹ vĩ há han nĩ,” he ag tóg. “Ũ tỹ nén ũ kar han ki kanhró nĩ ẽn tóg tỹ pã'i mág pẽ jẽ, ẽg pã'i mág ti, Topẽ ti.
Kỹ tóg ẽg mỹ sér tãvĩ tĩ. Vĩ sér han jé ẽg tóg ke mũ ha. “Tỹ ti ũn mág pẽ jẽ,” he jé ẽg tóg ke mũ gé. “Cordeiro tỹ vãhã prũg ke nẽ ha. Ti prũnh ke fi vỹ vẽnh kãn huri.
Fi kur kupri ẽn tu kỹ fi tóg jẽ nĩ, fi kur jẽngrẽ ẽn,” he ag tóg, ũn e ag, jãnjãn kỹ. Ũ tỹ Topẽ ki ge kỹ nỹtĩ kar ag to ken hã vẽ, hã vỹ: cordeiro prũnh ke, he mũ.
Kỹ Topẽ tỹ jẽnẽ jafã tóg inh mỹ: “inh vĩ tag rán nĩ,” he mũ. “Ũ tỹ hẽn ri ke ag tóg cordeiro prũg to fénhta konh ke mũ. Kỹ Topẽ vỹ ag kar ve há han mũ,” he tóg. Kỹ tóg: “Topẽ tỹ tón hã vẽ,” he mũ gé. “Hã ra Topẽ tóg ón vãnh nĩgtĩ,” he tóg, Topẽ tỹ jẽnẽ jafã ti.
Kỹ sóg ti krẽm mũg ke mũ, sỹ ti mỹ: “Topẽ vỹ tỹ ã nĩ,” he jé. Hã ra tóg inh mỹ: “ke tũg ra,” he mũ. “Topẽ mỹ rãnhrãj tĩ vỹ tỹ inh nĩ, ã ri ke, ã kanhkã ag ri ke.Ũ tỹ Jesus tỹ ki hã tó mũ ki króm mũ ẽn ag kar ri ke sóg nĩ,” he tóg. “Topẽ hã mỹ: Topẽ vỹ tỹ ã nĩ, hem nĩ,” he tóg inh mỹ, Topẽ tỹ jẽnẽ jafã ẽn ti. Topẽ vĩ tó tĩ ag vỹ Jesus tỹ ki hã tó mũ ẽn hã kãmén tĩ.
Kỹ sóg kanhkã nón kỹ nỹ vég mũ. Kãvãru kupri vỹ tá jẽ nĩ. Ũ tỹ ti kri nĩ jijin hã vỹ: “ũn ón vãnh, ũ tỹ nén ũ há to krónh ke vãnh,” he mũ. Ti hã vỹ jykre kuryj nĩ. Kỹ tóg ki hã tó tĩ gé. Nén ũ há hã to tóg vãsãn ti gé.
Ti kanẽ vỹ tỹ pĩ gru ve nĩ. Ti krĩ tógfĩ vỹ e nỹtĩ. Ti kri ti jiji tóg rán kỹ nĩ. Hã ra ũ pijé ti jiji ki kanhró nỹtĩ'. Ti hã vỹ ti pir mỹ ti jiji ki kanhró nĩ'.
Ti kur vỹ kyvénh nĩ. Ti to ag tóg: “Topẽ vĩ,” he tĩ.
Kanhkã tá soldado ag tóg ti nón kãmũ mũ. Kãvãru kupri kri ag tóg kãmũ mũ, kanhkã tãn ag, ti soldado ag. Kur kupri rĩnh kỹ ag tóg kãmũ mũ.
Ũ tỹ ag jo tĩ mũ ẽn jẽnkã tá rógro jã régre tóg kãkutẽ mũ. Rógro tag tỹ tóg povo kar ag tỹ hẽn ri kenh ke mũ. Tỹ ag kri jẽ kỹ tóg vẽjykre tar han ke mũ. Uva jẽgmĩ jafã tá tóg jẽgmĩnh ke mũ, uva ti, hã vỹ: Topẽ tỹ vẽnh kar to jũ jagy han mũ, he mũ.
Ti kur ki tag tóg rán kỹ nĩ, ha mẽ. “Pã'i kar ag kri pã'i,” he tóg, vẽnh rán ki. “Ũn mág kar ag kri ke,” he tóg mũ gé. Ti kre ki tóg rán kỹ nĩ gé.
Kỹ sóg Topẽ tỹ jẽnẽ jafã ũ vég mũ gé. Rã kri tóg jẽ nĩ. Kỹ tóg sẽsĩ kar jé prẽr mũ. Jamã há ra tóg ag mỹ: “!..kuneg..!“ he mũ. “!..Vẽnh mãn kãmũ jeg..!“ he tóg. “!..Topẽ fénhta konh kãmũ jeg..!
Pã'i kãgter konh kãmũ jeg..! Soldado to pã'i ag, soldado ag, kãvãru ag, ũ tỹ kãvãru kri mũgtĩ ag, ũ tỹ tỹ camarada nỹtĩ ag, ag patrão ag, ũn mág ag, ũn kãsir ag, ẽprã ke kar ag kãgter konh kãmũ jeg..!“ he tóg.
Kỹ sóg goj kã tá mĩg ẽn ve mãn mũ gé, ẽprã pã'i kar ag ke gé, ag soldado ag mré hã. Vẽnh mãn kỹ ag tóg nỹtĩ, ag tỹ ũ tỹ kãvãru kupri kri nĩ ẽn kato vãsãnsãn jé, ag tỹ ti krẽm ke ag kato vãsãnsãn mág han jé.
Kỹ ag tóg mĩg ẽn ség mũ, ũ tỹ ón kỹ Topẽ vĩ tó tĩ ẽn ag mré, ũ tỹ mĩg rĩnve nén ve vãnh tỹ hẽn ri ke hynhan ja ẽn ti. Ti tỹ milagre hynhan tugrĩn ag tóg ti vĩ kri nĩm ja nĩgtĩ, ũ tỹ ti rá tỹ ránrán kỹ nỹtĩ kar ag, ũ tỹ ti kãgrá to: “Topẽ vẽ,” he mũ kar ag. Kỹ ũ tỹ mĩg ẽn ség mũ ag tóg pĩ gru fir ki ti fón mũ, pĩ mág pẽ ki, ũ tỹ ón kỹ Topẽ vĩ tó tĩ ẽn ag mré. Ag rĩnrĩr ra ag tóg ki ag vãm mũ, pó tỹ enxofre pũr nĩja ri ke ẽn ki.
Ag soldado ag kãgtén ag tóg mũ gé sir, rógro tỹ, rógro tỹ ũ tỹ kãvãru kupri kri nĩ ẽn jẽnkã tá kãkutẽ mũ ẽn tỹ. Kỹ sẽsĩ kar ag tóg vẽnh fãn mũ sir, ũn kãgter mũ ag nĩ kon kỹ.
Kỹ sóg Topẽ tỹ jẽnẽ jafã ũ vég mũ gé sir. Kanhkã tá tóg kãtére mũ. Nũgme jãnkã nĩfénh jafã vyn kỹ tóg kãtére mũ, ti chave ti, ferro tỹ corrente vyn kỹ ke gé.
Ẽn vỹ mĩg fẽr ẽn ség mũ, hã vỹ: pỹn ve tỹ ũn ve fag krĩn kónãn mũ, he mũ, hã vỹ: Japo, he mũ, hã vỹ: Satanás, he mũ. Ẽn se kỹ tóg ferro tỹ ti mrĩnh mũ sir. Kỹ tóg se kỹ jẽ nĩ, prỹg tỹ mil (ke) ki.
Nũgme ki tóg ti fón mũ sir, mĩg fẽr ti tỹ, Topẽ tỹ jẽnẽ jafã ẽn ti. Kỹ tóg nũgme jãnkã nĩfénh mũ sir, chave tỹ. Kỹ mĩg fẽr ẽn tóg povo ag krĩn kónãn mãn ke tũ nĩ ha ver, prỹg tỹ mil (ke) ki. Prỹg tỹ mil (ke) tag tỹ tũ' hen kỹ ag tóg ver mĩg fẽr ti kavãn sĩ han mãn ke mũ.
Kỹ sóg nĩgja sĩnvĩ tỹ hẽn ri ke vigvég mũ. Ũ tỹ kri nĩgnĩg kỹ nỹtĩ ag vỹ tỹ pã'i nỹtĩ, ag tỹ vẽnh kar jykre tugnỹm ke to. Kỹ sóg ẽprã ke kuprĩg tỹ hẽn ri ke ag vigvég mũ gé. Ag tỹ vẽnh kar mỹ Jesus kãmén ja tugrĩn ag tóg ag kãgtén ja nĩ. Mĩg ẽn to ag tóg: “Topẽ vẽ,” he ja tũ nĩgtĩ, ti kãgrá to ke gé. Ẽn ag vỹ tỹ Cristo mré pã'i nỹtĩnh ha, prỹg tỹ mil (ke) ẽn ki.
Vẽser ũ ag vỹ ver rĩnrĩr mãn ke tũ nĩ. Prỹg tỹ mil (ke) ẽn tỹ tũ' hen kỹ ag tóg kejẽn rĩnrĩr mãn kãn ke mũ. Ũ tỹ Cristo mré tỹ pã'i nỹtĩ tag ag vỹ rĩnrĩr vén ke mũ.
Ũ tỹ rĩnrĩr vén mũ mỹ tóg vĩ há han ke mũ, Topẽ ti. Topẽ tũ vỹ tỹ ag nỹtĩ. Kãgter mãn ke tũ ag tóg nĩ ha. Topẽ tũ ki rĩr jé ag tóg ke mũ, Cristo tũ ki ke gé. Prỹg tỹ mil (ke) ki ag tóg tỹ pã'i nỹtĩnh mũ, Cristo mré.
Kejẽn prỹg tỹ mil (ke) ẽn tóg tũ' he mũ. Kỹ ag tóg Satanás ẽn kavãn sĩ han mãn ke mũ.
Kỹ tóg tĩ mũ, povo tỹ Gogue ag mré Magogue ag krĩn kónãn jé, tãtá, ga fyr tá, Satanás ti. E tãvĩ ag nỹtĩ, goj fyr tá rỹnhrỹj ri ke ẽn ag. Ag vẽnh mãn kãn jé tóg ke mũ, Satanás ti.
Kỹ ag tóg tá kãmũ mũ, ũn e tãvĩ ẽn ag. Ũ tỹ Topẽ ki ge kỹ nỹtĩ ag kato ag tóg kãmũ mũ, Topẽ tỹ ẽmã to há nĩ ẽn kato. Ag tỹ ag tỹ tũ' he kãn sór vẽ. Hã ra pĩ tóg kanhkã tá kãtére mũ, kỹ tóg ag tỹ tũ' he sór mũ ẽn ag kãgtén mũ.
Japo ẽn, ũ tỹ ag mỹ ón mũ ẽn fón pẽ han ag tóg mũ, pĩ gru fir ẽn ki, pĩ mág pẽ ẽn ki, pó tỹ enxofre pũr nĩja ẽn kã ki. Goj kã tá mĩg ẽn vỹ tá nĩ ha, pĩ gru fir ẽn kã kã, kar kỹ ón kỹ Topẽ vĩ tó tĩ ẽn ti ke gé. Tá ag tóg kãpa mãn ke tũ pẽ nĩ ha. Tá ag tóg jagtar tãvĩ nỹtĩnh ke mũ ha.
Kỹ sóg nĩgja mág pẽ vég mũ gé, nĩgja kupri. Ũ tóg kri nĩ nĩ. Ti rĩnve ga tóg tũ' he mũ vãhã, kanhkã ti ke gé. Vẽnh ven mãn tũ tóg nĩ, kanhkã mré ga ti.
Kỹ sóg vẽser kar vigvég mũ, ũn mág ag, ũn kãsir ag ke gé. Nĩgja kupri ẽn jo ag tóg nỹtĩ. Kỹ livro vỹ tá nỹtĩ gé. Livro ẽn kygvãg ag tóg mũ. Vẽnh kar jykre vỹ ki ránrán kỹ nỹtĩ. Kỹ livro ũ vỹ tá nĩ gé. Ẽn kavãg ag tóg mũ gé. Ũ tỹ rĩr krỹg ja tũ venh ke mũ ag jygji vỹ ki ránrán kỹ nỹtĩ. Kỹ Topẽ tóg ũn kãgter mũ kar jykre tugnỹm ke mũ. Kỹ tóg ag mỹ ag tỹ nén venh ke mũ ti tónh ke mũ. Ag tỹ ag jykre tỹ livro ki ránrán kỹ nỹtĩ ẽn kajãm kãn ke vẽ.
Ũ tỹ goj ki kãgter mũ ag vỹ tá nỹtĩ gé, ũ tỹ vẽser jamã tá nỹtĩ ag kar ti. Vẽnh kar vỹ tá nỹtĩ. Ag tỹ nén han mũ kar kajãm kãn jé ag tóg ke mũ ha.
Kỹ ũ vỹ ter mãn ke tũ nĩ ha. Ẽg ter ke tag vỹ hur tũg. Ũ tỹ pĩ gru fir ẽn kã ki vár ke tag ag vỹ kãgter ri ke han ke mũ, kỹ tóg ag kãgter pẽ han ri ke nĩ sir, ag tũg pẽ han tũ ra.
Kỹ ũn jygji tỹ Topẽ livro ki ránrán kỹ nỹtĩ tũ ẽn ag vỹ pĩ gru fir ẽn kã ki vár kãn ke mũ.
Kỹ sóg kanhkã tãg vég mũ gé, ga tãg ke gé. Kanhkã ve ẽn tóg hur tũg, ga ve ẽn ke gé, goj ti ke gé.
Kỹ sóg Topẽ jamã tag, Jerusalém tãg tag vég mũ gé. Kanhkã tá tóg kãtére mũ, Topẽ tá. Ẽmã sĩnvĩ han ja ag tóg nĩgtĩ. Kỹ tóg tỹ ag tỹ tá vẽnh prũg to fénhta han ke nĩ ve nĩ. Ẽmã sĩnvĩ tóg ũ prũnh ke fi sĩnvĩ ri ke nĩ, fi tỹ fi mén ke ti jãvãnh kỹ.
Nĩgja kupri ẽn tá vẽnh vĩ tóg mẽ há tĩ, kỹ tóg: “Topẽ tỹ ẽprã ke ag mré ẽmãn hã vẽ,” he mũ. “Ag mré tóg nĩ nĩ ha. Ti tũ vỹ tỹ ag nỹtĩnh ke mũ ha. Topẽ vỹ ag mré nĩnh mũ ha, kỹ tóg tỹ ag Topẽ nĩ sir.
Ag kanẽ var tỹ tũ' he kãn jé tóg ke mũ ha. Ũ tóg ter mãn ke tũ pẽ nĩ ha. Hã kỹ ũ tóg fe kaj nĩ mãn ke tũ nĩ gé, jagtar ke tũ, kaganh ke tũ. Vẽnh ven mãn ke tũ ti nĩ ha, ẽprã vẽjykre ti,” he tóg, vẽnh vĩ ẽn ti.
Kỹ ũ tỹ nĩgja kupri kri nĩ ẽn tóg: “nén ũ kar han mãn jé sóg ke mũ ha,” he mũ. Kỹ tóg inh mỹ: “inh vĩ tag rán nĩ,” he mũ gé. “Sỹ ki hã tó vẽ. Vẽnh ven kãn jé tóg ke mũ, sỹ ã mỹ nén tó mũ tag ti,” he tóg.
Kỹ tóg: “hỹ, vẽnh ven kãn ti huri,” he mũ gé. “Ũn ve vỹ tỹ inh nĩ, kỹ sóg tỹ ẽgno nĩ gé. Isỹ nén ũ kar han to hã sóg nĩ nĩ. Kỹ sóg nén ũ kar tũg mũ ra nĩnh mũ gé. Ũ tóg goj kron sór mũ. Ẽn mỹ sóg ven tĩ, fagrĩnh mỹ. Isỹ ti mỹ goj ven mũ ẽn vỹ ti ter ke tũ han ke mũ.
Ũ tỹ isovãnh tũ ẽn mỹ sóg nĩm ke mũ, presente tag ti, ha mẽ: ti Topẽ vỹ tỹ inh nĩnh mũ, kỹ tóg tỹ inh kósin nĩnh mũ gé,” he tóg inh mỹ, ũ tỹ nĩgja kupri kri nĩ ẽn ti.
Hã ra ũ ag tóg pĩ gru fir kã ki vár ke mũ, hã vỹ: ũ tỹ isovãnh mũ ag, ũ tỹ vẽjykre pãno han tĩ ag, ũ tỹ ũ tén tĩ ag, ũ tỹ ag prũ tũ fag mré nỹgnỹ mũ ag, ũ tỹ fag mén tũ mré nỹgnỹ mũ fag, kujá ag, curandeiro ag, ũ tỹ vẽnh kãgrá jykre mĩ mũ mũ ag, ũn ón mũ ag, he mũ. Pĩ gru fir kã ki tóg ag vãm kãn ke mũ. Kỹ tóg ag kãgter pẽ han ri ke nĩ sir,” he tóg, ũ tỹ nĩgja kupri kri nĩ ẽn ti.
Kỹ Topẽ tỹ jẽnẽ jafã ũ tóg inh ki jun mũ, ũ tỹ pénky kã kã nĩ ẽn tỹ ga kri ke ag vóg kónãn mũ ẽn ag kã ũ. Inh mỹ tóg: “kunĩg,” he mũ. “Cordeiro prũnh ke fi venh kãtĩg,” he tóg inh mỹ.
Kỹ Topẽ kuprĩg tóg inh krĩn mũ sir. Kỹ sóg nén nẽ vég mũ. Topẽ tỹ jẽnẽ jafã ẽn tóg pãnónh téj ra inh pére tĩ mũ. Pãnónh kri jẽ kỹ tóg inh mỹ Topẽ jamã tãg ven mũ sir, Jerusalém, he mũ tag ti, ũ tỹ kanhkã tá kãtére mũ tag ti, Topẽ tá.
Sĩnvĩ pẽ tóg nĩ, Topẽ sĩnvĩ ẽn ri ke ti nĩ. Kókov tóg nĩ gé, pó tỹ jaspe kókov ri ke.
Ẽmã jy ró tóg téj gy nỹ. Vẽnh ra hã tóg téj gy jẽ gé. Ró ki jãnkã tỹ 12 (ke) vỹ nỹtĩ. Kỹ Topẽ tỹ jẽgnẽ jafã tỹ 12 (ke) ag vỹ ki rĩr nỹtĩ, jãnkã ki. Ki vẽnh jỹgji tóg ránrán kỹ nỹtĩ, Israel jógjóg ve tỹ 12 (ke) ẽn ag jygji ti.
Rã jur ja kã tá tóg jãnkã tãgtũ nĩ. Rã pur ja kã tá tóg jãnkã tãgtũ ũ nĩ gé. Kanhkã tãpér kã tá tóg jãnkã tãgtũ ũ nĩ gé. Kanhkã tãpér ũ kã tá tóg jãnkã tãgtũ ũ nĩ gé.
Pó tỹ 12 (ke) kri tóg hynhan kỹ nĩ nĩ, ẽmã ti. Pó ẽn ki vẽnh jygji tóg ránrán kỹ nỹtĩ gé, apóstolo tỹ 12 (ke) ẽn ag jygji ti, cordeiro tũ ẽn ag jygji ti.
Kỹ ũ tỹ inh mré vĩ mũ ẽn, Topẽ tỹ jẽnẽ jafã ẽn tóg ti kãmun jafã vyn kỹ jẽ nĩ, ti kãmun jafã tỹ ouro ti. Kỹ tóg ẽmã kãmun sór mũ, ẽmã jy ró ti, ti jãnkã ti ke gé.
Péno tỹ 4 (ke) ti nĩ, ẽmã ti. Kỹ ti tãpér vỹ ti téj ri ke nĩ. Kỹ Topẽ tỹ jẽnẽ jafã ẽn vỹ kãmun mũ sir, ẽmã ti, ti kãmun jafã tỹ. Quilômetro tỹ 2 mil kri 200 (ke) ti nĩ, ti tỹ téj e kỹ nỹ ki, ti tãpér ki ke gé, Vẽnh ri ke kar ti nĩ, ti kãmur ti.
Kỹ tóg ẽmã jy ró ẽn kãmun mũ gé. Ti tãpér vỹ metro tỹ 64 (ke) nĩ. Metro tag vỹ tỹ ẽprã ke ag kãmun jafã nĩ. Hã ra Topẽ tỹ jẽnẽ jafã vỹ kãmun mũ, ẽprã ke ag kãmun jafã tỹ.
Ró vỹ pó tỹ jaspe tỹ han kỹ nỹ. Kỹ ẽmã vỹ ouro tỹ han kỹ nĩ. Hã ra tóg fĩn ẽváj nĩ, vidro fĩn ẽváj ri ke.
Ẽmã jy ró tóg pó mág kri han kỹ nĩ. Pó ẽn to pó ũ tóg nỹtĩ gé, ũn e ag. Pó mág ũ tóg tỹ jaspe nĩ. Kỹ ũ tóg tỹ safira nĩ. Kỹ ũ tóg tỹ ágata nĩ. Jo ũ tóg tỹ esmeralda nĩ.
Jo ũ tóg tỹ sardônio nĩ. Jo ũ tóg tỹ sárdio nĩ. Ũ tóg tỹ crisólito nĩ. Ũ tóg tỹ berilo nĩ. Ũ tóg tỹ topázio nĩ. Ũ tóg tỹ crisópraso nĩ. Ũ tóg tỹ jacinto nĩ. Ũ tóg tỹ ametista nĩ gé. 12 (ke) ti nỹtĩ, pó mág ti.
Kỹ ti jãnkã tỹ 12 (ke) vỹ pérola tỹ hynhan kỹ nỹtĩ. Jãnkã pir vỹ pérola pir nĩ mỹr, ha mẽ. Kỹ ẽpry mág ẽn vỹ ouro tỹ han kỹ sa. Hã ra tóg fĩn ẽváj nĩ, vidro fĩn ẽváj ri ke.
Hã ra sóg Topẽ ĩn vég tũ nĩ, ẽmã ẽn tá. Topẽ vỹ vẽnh kar kri nĩ. Kỹ tóg nén ũ kar han ki kanhró nĩ gé. Topẽ hã vỹ ẽmã ẽn tá ẽmã nĩ, cordeiro ti ke gé.
Kỹ rã tóg tá tũ nĩ gé, kysã ke gé. Topẽ tỹ jẽngrẽ vỹ ki kurã han tĩ. Kỹ tóg tá kutyg vãnh nĩ sir. Cordeiro ẽn vỹ ẽmã ẽn tá rã ri ke nĩ.
Kỹ vẽnh kar tóg Topẽ tỹ ẽmã ki jẽngrẽg ẽn tugrĩn ẽvãnh há han tĩ, povo kar ag. Ẽprã pã'i kar ag vỹ ag tỹ nén ũ kar gé kãmũnh mũ, ag tỹ tá vin han jé.
Jãnkã vỹ nugnón kỹ nỹtĩ, kurã kar ki. Kutyg tũ nĩn kỹ ag tóg jãnkã nĩgfénh tũ nĩgtĩ.
Povo kar ag vỹ ag tỹ nén ũ gé kãmũnh ke mũ, ẽmã ẽn mĩ.
Hã ra nén ũ kórég vỹ kãrãnh ke tũ pẽ nĩ. Ũ tỹ vẽjykre pãno han mũ ag vỹ ra genh ke tũ nĩ, ũn ón mũ ag ke gé. Ũn jygji tỹ livro ki ránrán kỹ nỹtĩ ẽn ag hã vỹ ra genh ke mũ. Ũ tỹ rĩr krỹg ja tũ vég mũ ẽn ag jygji vỹ ránrán kỹ nỹtĩ, cordeiro livro ẽn ki.
Kỹ Topẽ tỹ jẽnẽ jafã tóg inh mỹ goj mág ven mũ. Goj ẽn vỹ ẽg rĩnrĩr han tĩ. Kómkóm ke ti tĩ, pó kupri fĩn ẽváj tỹ kómkóm ke ẽn ri ke. Goj ẽn nĩhỹg vỹ Topẽ nĩgja tá nĩ, cordeiro nĩgja ẽn tá.
Kỹ tóg ẽmã kuju mĩ tĩ mũ, ẽpry mág jagma, ẽmĩn mág ẽn jagma, goj ti. Ti fyr tá ka tóg nỹtĩ, ti fyr ũ tá ke gé. Ka kanẽ ẽn vỹ ẽg rĩnrĩr han tĩ gé. Ẽn vỹ prỹg pir ki kanẽ tỹ 12 (ke) han tĩ. Kysã kar ki tóg ti kanẽ hynhan tĩ. Ti féj vỹ tỹ vẽnh kagta kar nĩ. Vẽnh kaga kar tỹ tóg há' he kãn tĩ.
Topẽ tỹ nén ũ to jũ vỹ tá nĩnh ke tũ pẽ nĩ, ẽmã ẽn tá. Topẽ nĩgja vỹ ẽmã ẽn tá nĩ nĩ, cordeiro nĩgja ẽn ti. Kỹ vẽnh kar vỹ ti to: “Topẽ vẽ,” henh ke mũ, Topẽ rãnhrãj han tĩ ag kar.
Topẽ ve jé ag tóg ke mũ. Kỹ ti jiji vỹ ag kakã ki rán kỹ nĩnh mũ.
Tá tóg kutyg vãnh nĩgtĩ. Hã kỹ ag tóg tá néj grug ke tũ nĩ. Rã vỹ tá tũ nĩ gé. Topẽ vỹ ag mỹ jẽngrẽ han tĩgtĩ, ẽg pã'i ti. Kỹ tá nỹtĩ ag tóg tỹ pã'i nỹtĩnh ke mũ gé. Ag tỹ tỹ pã'i nỹtĩnh ke tag vỹ tũ' henh ke tũ pẽ nĩ.
Kỹ Topẽ tỹ jẽnẽ jafã ẽn tóg inh mỹ: “inh vĩ vỹ tỹ ki hã ke nĩ,” he mũ. “Vẽnh ó pijé',” he tóg. “Ẽg jóg tỹ Topẽ vỹ ũ tỹ ti vĩ tó tĩ ag mỹ ti kuprĩg jẽnẽ, ti tỹ ag kanhrãn jé. Hã kỹ tóg ti tỹ jẽgnẽ jafã ag kã ũ jẽnẽ, ti tỹ ti mỹ rãnhrãj tĩ ag mỹ tó jé, nén tỹ kãnhmar kutẽnh ke mũ ti,” he tóg.
Jesus vỹ tag tó mũ, ha mẽ. “Ha vé, inh kãtĩg mãn ke nẽ ha. Nén tỹ livro tag ki rán kỹ nĩ tag to jykrén há han nĩ. Kỹ Topẽ tóg ãjag mỹ vĩ há han ke mũ,” he tóg.
Tag kar ve inh, mẽ inh ke gé, inh, hã vỹ: João, he mũ. Isỹ ve kãn kar kỹ sóg ũ tỹ inh mỹ tag ven mũ ẽn krẽm mũg ke mũ, sỹ ti mỹ: “Topẽ vỹ tỹ ã nĩ,” he jé.
Hã ra tóg: “ke tũg nĩ,” he mũ. “Ã ri ke sóg nĩ, isỹ Topẽ rãnhrãj han kỹ. Ã régre ag ri ke sóg nĩ. Ũ tỹ Topẽ vĩ tó tĩ ag ri ke sóg nĩ. Ũ tỹ livro tag ki nén rán kỹ nĩ mẽg mũ ag ri ke sóg nĩ gé. Topẽ hã mỹ: “Topẽ vỹ tỹ ã nĩ,” hem nĩ,” he tóg, inh mỹ, Topẽ tỹ jẽnẽ jafã ti.
Kỹ Jesus vỹ tag tó mũ gé, ha mẽ. “livro tag ki nén rán kỹ nĩ tag péju sór tũg nĩ,” he tóg, inh mỹ. “Kakó ti nĩ ha, ãjag tỹ nén tỹ ki rán kỹ nĩ tag venh ke mũ ti.
Ũ tỹ vẽjykre pãno han mũ ẽn jé han kỹ nĩ nĩ. Ũ mỹn hỹn há tĩgtĩ, ti jykre kavéj ti. Ti jé ti jykre kórég hã mĩ tĩg. Ũ tóg vẽjykre kuryj han tĩ. Ti jé to tar nĩ. Ũ ag tóg tỹ Topẽ tũ nỹtĩ. Ag jé ti to krónh ke tũg,” he tóg.
“Ha vé, inh kãtĩg mãn ke nẽ ha. Ãjag kaja ma sóg kãtĩg ke mũ, ha vem nĩ. Vẽnh kar vỹ ve kãn ke mũ, ag tỹ nén han mũ kaja ti.
Topẽ vĩ kar han sóg tĩ. Ũn ve vỹ tỹ inh nĩ, ũn tỹ ẽgno vỹ tỹ inh nĩ gé. Isỹ nén kar han to hã sóg nĩ, kỹ sóg nén kar tỹ tũ' he mũ ra ẽgno kã nĩnh ke mũ gé,” he tóg, Jesus ti.
“Ũ ag tóg ag jykre kugrynh sór tĩ. Hã kỹ ag tóg ẽg tỹ ẽg kur kygfa ri ke han tĩ. Ẽn ag mỹ tóg vĩ há han ke mũ, Topẽ ti. Ka kanẽ tỹ ẽg rĩnrĩr han tĩ ẽn ko jé ag tóg ke mũ. Kỹ ag tóg ẽmã ẽn jãnkã ra genh ke mũ gé.
Hã ra ũ ag tóg ẽn ra genh ke tũ nĩ, hã vỹ: ũ tỹ vẽjykre pãno tỹ vẽnh kavénh tĩ ag, kujá ag, curandeiro ag, ũ tỹ ag prũ tũ fag mré nỹgnỹ mũ ag, ũ tỹ fag mén tũ ag mré nỹgnỹ mũ fag, ũ tỹ ũ tén mũ ag, ũ tỹ vẽnh kãgrá jykre mĩ mũ mũ ag, ũn ón mũ ag, ũ tỹ ũ ag lograr he mũ ag, he mũ. Ẽn ag vỹ ẽmã ẽn ra genh ke tũ pẽ nĩ,” he tóg, Jesus ti.
Kỹ Jesus tóg: “isỹ jẽnẽ jafã jẽnẽ inh,” he mũ, “ti tỹ ãjag mỹ ãjag tỹ nén venh ke mũ kar tó jé, ũ tỹ inh vĩ jẽmẽ jé vẽnh mãn tĩ ag kar mỹ. Davi krẽ'krẽ ag kã ũ ẽn vỹ tỹ inh nĩ. Krĩg mág hã sóg nĩ,” he tóg.
Kỹ Topẽ kuprĩg vỹ Jesus mỹ: “kur kãtĩg,” he mũ. Ũ tỹ ti ki ge kỹ nỹtĩ kar ag vỹ ti mỹ: “kur kãtĩg,” he tĩ gé, ag tỹ tỹ ti prũnh ke fi ri ke nỹtĩn kỹ. Kỹ Jesus tóg: “ũ tỹ goj kron sór mũ ẽn jé iso kãtĩg,” he mũ, “sỹ ti mỹ goj jun jé, fagrĩnh mỹ. Goj ẽn vỹ ti rĩr han ke mũ, ha vem nĩ,” he tóg.
Vãhã sóg tag tó sór mũ, inh, hã vỹ: João, he mũ, ha mẽ. Ũ tóg kejẽn isỹ nén rán mũ tag ve kỹ pãte ũ rán mãn sór ke mũ gé, hẽn ri ke mũn. Ẽn vóg kónãn tãvĩ han jé tóg ke mũ, Topẽ ti. Kỹ tóg sỹ nén ũ jagy tó mũ ẽn ve kãn ke mũ, ha mẽ.
Kejẽn ũ tóg hẽn ri ke mũn isỹ nén rán mũ ũ tỹ nén ũ tũ han sór mũ. Ẽn tũ mág tỹ tóg tũ' henh ke mũ gé, Topẽ ti. Kỹ tóg ka kanẽ tỹ ẽg rĩnrĩr han mũ ẽn konh ke tũ nĩ. Topẽ tỹ ẽmã nĩm mũ ẽn ra tóg rãnh ke tũ nĩ gé, sỹ ẽmã kãmén mũ ẽn ra.
Ũ tỹ inh mỹ tag kar ven mũ ẽn vỹ: “inh kãtĩg mãn ke nẽ ha, sỹ ki hã tó vẽ,” he mũ. Hỹ, kur kãtĩg, ẽg Senhor tỹ Jesus'.
Ẽg Senhor tỹ Jesus jé ãjag kar tar han. Hã vẽ.









































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































